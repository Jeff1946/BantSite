
---
date: 2026-01-31
linktitle: Destino di Luvanor mazzate dovunque
title: Destino di Luvanor mazzate dovunque
thumbnail: "/posts/emeroteca/1983_09_01_luvanor/1983_09_01-siciliani_luvanor.jpg"
categories: [ "Emeroteca"]
tags: ["Serie A", "Serie B", "Club Calcio Catania", "I Siciliani"]
sidebar: right
---
 <em>Da "I Siciliani", Anno I, N. 8, Settembre 1983</em>.

Hanno scritto e detto di lui che è il nuovo astro nascente del calcio brasiliano, destinato a sostituire il grande Zico, ormai trentenne e targato Zanussi, nel cuore della “torcida” brasiliana. Una prestigiosa società italiana, il Torino, ne avrebbe voluto comprare, così, a scatola chiusa, la metà del cartellino. Ma il Catania, giustamente, non ha accettato la proposta. Il ragazzino brasiliano vuole tenerselo intero. Lui, Luvanor, battezzato dai tifosi rossazzurri “Luva”, ha gli occhi da adolescente candido, ma dentro ha l’astuzia di un adulto, non si fa certo impressionare da tutto il clamore che si è fatto e continua a farsi sul suo nome. 
<!--more-->
Sa benissimo il giovane calciatore brasiliano che il campionato italiano è ben diverso da quello del suo paese e capisce perfettamente che non potrà contare solo sulle sue referenze. L’Italia è un paese dove è facile esaltare un personaggio ed è molto più facile distruggerlo. In poche parole Luvanor dovrà confermare sul campo, e con la maglia rossazzurra del Catania, quello che vale, cioè dimostrare che non si sono sbagliati i responsabili rossazzurri a farlo venire in Sicilia per contribuire in maniera determinante alla permanenza del Catania in serie A.
<br>
Non sarà facile! Dal quel poco che si è potuto vedere a fino a questo momento Luvanor, tecnicamente parlando, non può essere messo in discussione. Insomma con i piedi ci sa splendidamente fare: controllo del pallone ineccepibile, lancio lungo e smarcante per le punte, possiede un buon tiro in porta e si preannuncia micidiale nelle punizioni dal limite. 
<br>
«Le punizioni di Luvanor – ha detto Gianni Di Marzio – saranno una delle sorprese del campionato». Anche di testa colpisce bene. Insomma si direbbe proprio un giocatore completo. Forse, in questo inizio di stagione, Luvanor è apparso un tantino lento e soprattutto propenso a giocare più come mezzapunta che come regista vero e proprio. Inoltre, come tutti i giocatori non europei, soffre più del dovuto le marcature asfissianti, a uomo. Luva assicura tutti che sotto questo profilo non dovrebbero esserci problemi, insomma col tempo si abituerà al nuovo tipo di calcio e quindi anche alle mazzate dei difensori. Gli spazi a sua disposizione saranno molto ristretti e Luvanor dovrà necessariamente sveltire il suo gioco se vorrà sorprendere il suo avversario di turno. Il suo dribbling stretto e elegante, talvolta anche un po’ sfrontato, costringerà i suoi marcatori a compiere su di lui molti falli. «E allora – giura Luvanor – vedrete come befferò i portieri con le mie punizioni».
<br>
Fabio Tracuzzi