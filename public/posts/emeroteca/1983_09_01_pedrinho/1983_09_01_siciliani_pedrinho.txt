Pedrinho un seduttore per incantare l'avversario
Quando arrivò a Catania dopo un lunghissimo viaggio da Rio a Catania via Milano e Roma, le migliaia di tifosi che erano andati ad accoglierlo all'aeroporto, vedendolo, si chiesero per un attimo se non erano stati presi in giro. Si aspettavano infatti di vedere così come era stato per Luvanor, un giocatore dalla pelle un po' scura, olivastra, e non certo un tipo biondissimo e riccioluto, pelle candida come uno scandinavo. Oltretutto elegantissimo nel più raffinato stile europeo. Pedrinho, terzino d'ala del Vasco da Gama e della nazionale brasiliana, si è quindi presentato ai suoi tifosi in maniera del tutto differente dal suo connazionale più giovane e meno celebre connazionale Luvanor. Di Pedrinho, in verità, si sapeva già abbastanza, o almeno si credeva di sapere. Furono in molti perciò, in un primo momento, a chiedersi perché il Catania avesse scelto come secondo straniero un terzino, cioè un difensore, dimenticando però che nel calcio brasiliano sono assai rari i terzini di ruolo, marcatori e basta. E Pedrinho, comunque, non è certamente fra questi. Gli piace giocare sulla fascia laterale e ama proiettarsi in avanti alla ricerca del gol con notevole frequenza tant'è che Di Marzio, nel ritiro di Bibbiena, gli ha dovuto più volte ripetere che doveva calibrare le scorribande in attacco, sganciandosi in avanti solo quando in zona restava un compagno pronto a coprirgli le spalle.

Il bel Pedrinho (si dice che a Rio facesse strage di cuori) ha certamente un compito più facile del suo amico Luvanor, anche perché egli avrà più spazio a sua disposizione non dovendo agire nella zona centrale del campo, di solito affollatissima nelle partite del campionato italiano. Partendo da lontano Pedrinho avrà certamente la possibilità di trovare gli spazi necessari per la sua fantasia. Per incantare - diciamo - gli avversari e colpirli al cuore. Seduttore anche tatticamente. Alla Cabrini! Difensore che riesce, grazie al suo dinamismo, a trovarsi nei pressi dell'area di rigore avversaria pronto al cross per la testa di Cantarutti e pronto anche a battere direttamente a rete. Nel campionato brasiliano Pedrinho era uno dei realizzatori più apprezzati. Il paragone con Cabrini non è inventato!

Pedrinho gioca bene la palla sia di destro che di sinistro, possiede una castagna davvero micidiale ed è anche un ottimo colpitore di testa. I suoi cross a tagliare dovrebbero mettere in difficoltà molte difese avversarie. Tutto sta nel trovare compagni di squadra in grado di raccogliere, di testa o di piede, i suoi suggerimenti.

F.T.