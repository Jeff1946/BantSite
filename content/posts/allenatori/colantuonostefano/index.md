---
date: 2023-08-07
linktitle: Stefano Colantuono
title: Stefano Colantuono
thumbnail: "/posts/allenatori/colantuonostefano/colantuonostefano.png"
categories: [ "Rossazzurri Indimenticabili", "Gli allenatori"]
tags: ["Serie B", "Caso Martinelli", "Club Calcio Catania"]
sidebar: right
---
Non sono certo famoso per la mia modestia, un merito che però deve essermi riconosciuto è di aver riportato, dopo molti anni, il bel gioco a Catania su un palcoscenico di livello come la Serie B.</br>
Era la <a href="https://it.wikipedia.org/wiki/Calcio_Catania_2003-2004" target="_blank" rel="noopener">stagione 2003/04</a>, quella seguente al clamoroso <a href="https://tuttoilcataniaminutoperminuto.it/category/il-caso-martinelli/" target="_blank" rel="noopener">“caso Martinelli”</a> che aveva provocato l’allargamento dei quadri su iniziativa del Governo, dopo che la FIGC era riuscita ancora una volta a infrangere le proprie regole revocando una sentenza inappellabile che aveva concesso al Catania tre punti fondamentali per la salvezza. 
<!--more-->

Il caos che ne seguì si protrasse fino all’inizio della nuova stagione e il Direttore Sportivo <a href="https://it.wikipedia.org/wiki/Guido_Angelozzi" target="_blank" rel="noopener">Guido Angelozzi</a> fece un lavoro eccezionale per ratificare tutti i contratti nell’immediata vigilia del nuovo campionato.
Io ero un tecnico emergente e avevo lavorato solo nelle società della scuderia dei <a href="/posts/presidenti/28gaucciriccardo/" target="_blank" rel="noopener">Gaucci</a>, ovvero la Sambenedettese e, adesso, il Catania. Avevo anche bisogno di un <em>tutor</em>, non avendo ancora il patentino per allenare a certi livelli e pertanto l’allenatore ufficialmente era <a href="https://it.wikipedia.org/wiki/Gabriele_Matricciani" target="_blank" rel="noopener">Gabriele Matricciani</a>.
C’erano tutte le premesse per fare bene, poiché quel Catania annoverava fra le proprie fila giocatori con un passato e/o un futuro nella massima serie: il centrale difensivo Guglielmo Stendardo, il centrocampista Fabio Firmani, gli attaccanti <a href="https://it.wikipedia.org/wiki/Giuseppe_Mascara" target="_blank" rel="noopener">Giuseppe Mascara</a> e Lulù Oliveira, supportati da un buon numero di onesti carneadi.</br>
Partimmo a razzo, vincendo in casa e fuori,in totale controtendenza rispetto alla stagione precedente, durante la quale si erano racimolati pochissimi punti esterni. Ci abbarbicammo nelle zone nobili della classifica con prestazioni monstre quella che ci valse un 3-0 esterno sul Venezia. Si poteva sognare la A anche arrivando sesti, piazzamento che valeva di spareggiare con la quartultima della Serie A e quindi sognammo a lungo.</br>
La <a href="/posts/presidenti/28gaucciriccardo/" target="_blank" rel="noopener">famiglia Gaucci</a> però non era sulla stessa lunghezza d’onda e fece un mercato conservativo, pianificava il dirottamento di tutte le forze sul Perugia che lottava per restare in A, così col nuovo anno il nostro rendimento calò e finimmo a metà classifica.

Sarebbe comunque stata una stagione positiva, considerando le premesse e il livello della concorrenza, se non fosse che i derby furono mortificanti. Non tanto il primo, che perdemmo al “Massimino” 0-2 pur giocando bene, quanto il secondo, che ci vide umiliati 0-5 al “Renzo Barbera” che si avviava a celebrare una promozione attesa da 31 anni.</br>
Certe macchie non si cancellano nemmeno dopo anni, tanto più che a fine stagione migrai con i Gaucci a Perugia e nel 2007 e 2008 militai proprio nel Palermo.

Le mie scarse capacità diplomatiche non mi permisero di riconquistare i cuori rossazzurri.</br>
Nel 2005/06 guidai infatti l’Atalanta alla riconquista della A, proprio a braccetto con il Catania, che nel finale fu meno regolare e ci cedette il primato, ma che ci sconfisse in entrambi gli scontri diretti. Al “Massimino” subimmo <a href="https://www.youtube.com/watch?v=MKaRDxN1dOY" target="_blank" rel="noopener">un pesante 1-4</a>, e non meno bruciante fu l’1-2 interno che rimediammo al ritorno. Nessuno ai piedi dell’Etna digerì il mio sminuire i verdetti del campo parlando solo di episodi sfavorevoli.

Ad ogni modo quella intensa stagione in rossazzurro fu una tappa fondamentale sia per me che per il club.

<h2>Bibliografia</h2>
<ul>
 	<li>Antonio Buemi, Carlo Fontanelli, Roberto Quartarone, Alessandro Russo, Filippo Solarino, "<a href="//tuttoilcatania.altervista.org/" target="_blank" rel="noopener">Tutto il Catania Minuto per Minuto</a>", Geo edizioni, 2011.</li>
 	<li>Antonio Buemi, Carlo Fontanelli, Roberto Quartarone, Alessandro Russo, Filippo Solarino, <b>"Il rosso, l'azzurro - Catania, novant'anni di una maglia"</b>, Geo edizioni, 2020.</li>
</ul>
</br>

<em>La versione cartacea di "<strong>Rossazzurri Indimenticabili: gli allenatori del Catania</strong>" è disponibile su <a href="https://www.amazon.it/Rossazzurri-Indimenticabili-gli-allenatori-Catania/dp/B0CMP4FSWZ" target="_blank" rel="noopener">Amazon</a>.</br>
La storia del Calcio Catania raccontata da trentasei allenatori fra i tanti che si sono avvicendati sulla panchina rossazzurra tra 1929 e il 2023.</em><br><br>

<a href="https://www.amazon.it/Rossazzurri-Indimenticabili-gli-allenatori-Catania/dp/B0CMP4FSWZ" target="_blank" rel="noopener"><img src="/images/banners/ri-horizontal-all.png" alt="Rosazzurri Indimenticabili, banner orizzontale" width="640" height="269" /></a>

