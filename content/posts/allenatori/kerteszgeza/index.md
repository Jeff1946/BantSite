---
date: 2023-09-16
linktitle: Géza Kertész
title: Géza Kertész
thumbnail: "/posts/allenatori/kerteszgeza/kerteszgeza.png"
categories: [ "Rossazzurri Indimenticabili", "Gli allenatori"]
tags: ["Serie B", "Prima Divisione", "S.S. Catania"]
sidebar: right
---
Sembra che il mondo tenti di dimenticarmi.</br>
La mia storia, dentro e fuori dal campo, è rimasta per anni sconosciuta ai più.
Nato a Budapest il 21 novembre 1894 giocai con successo nel BTC Budapest e nel <a href="https://it.wikipedia.org/wiki/Ferencv%C3%A1rosi_Torna_Club" target="_blank" rel="noopener">Ferencváros</a>, guadagnandomi anche una convocazione in nazionale.</br>
Nel 1925 mi trasferii in Italia e cominciai ad allenare.</br>
Il <a href="/posts/presidenti/04trigonavespasiano/" target="_blank" rel="noopener">Duca Vespasiano Trigona di Misterbianco</a>, che tentava di portare il Catania in Serie B, mi volle in rossazzurro.
<!--more-->

I miei metodi innovativi, a cominciare da una sorta di primordiale forma di ritiro volto a migliorare l’affiatamento fra i giocatori, funzionarono: nella stagione 1933/34 conquistammo la prima storica promozione in cadetteria.</br>
La squadra aveva un seguito entusiasta e il piccolo campo di Piazza Esposizione sembrava non bastare a contenere i tifosi che volevano ammirare giocatori come Giovanni Degni e Ottorino Casanova, ma anche giovani promettenti come il portiere Mario Sernagiotto e l’ala Mario Nicolini, oltre che il bomber <a href="https://tuttoilcataniaminutoperminuto.it/2012/08/09/coco-nicolosi-epopea-centenaria/" target="_blank" rel="noopener">Cocò Nicolosi</a>.

La stagione successiva bastò l’innesto del futuro campione del mondo <a href="https://it.wikipedia.org/wiki/Amedeo_Biavati" target="_blank" rel="noopener">Amedeo Biavati</a> per fare ottimo campionato in cui stazionammo a lungo nelle prime posizioni prima di cedere il passo al fortissimo Genoa e accontentarci di un terzo posto (a pari punti col Pisa) comunque onorevole.

Nel 1935/36 il Duca, supportato dai tifosi, volle trattenermi e io feci del mio meglio per regalargli altre soddisfazioni, pur dovendo rinnovare un po’ il gruppo. In casa continuammo a farci rispettare, mentre fuori steccammo spesso, così non andammo oltre l’ottavo posto.
Fu l’epilogo del ciclo del Duca, la squadra passò sotto la diretta gestione della federazione fascista e anche io me ne andai.

Continuai a fare l’allenatore girovagando per l’Italia raggiungendo l’apice guidando le due principali squadre romane.</br>
In mezzo a quelle due esperienze ci fu tempo per un infruttuoso ritorno al Catania, nel 1941/42, di nuovo in Serie C. Ci piazzammo al sesto posto ma nel calcio di quel tempo poteva accadere di passare da una panchina di Serie C a quella dei campioni d’Italia della Roma nel giro di pochi mesi e così fu per me.

Poi la guerra fermò tutto e io cominciai a lottare fuori dal campo.</br>
Ero un convinto nazionalista e tenente colonnello dell’esercito e insieme a <a href="https://it.wikipedia.org/wiki/Istv%C3%A1n_T%C3%B3th" target="_blank" rel="noopener">IstvánTóth</a>, mio compagno di squadra ai tempi del Ferencváros nonché ex allenatore della Triestina, creai un una associazione resistenziale che salvò molte vite sottraendole ai campi di sterminio.</br>
Riuscimmo infatti a nascondere decine di persone fra monasteri e case di amici fidati.</br>
Non esitai a sfruttare la mia ottima conoscenza del tedesco per travestirmi da soldato della Wehrmacht e agevolare la fuga di molti innocenti dal ghetto di Budapest. Proprio quando la fine della guerra si avvicinava, nel dicembre del 1944, qualcuno mi tradì e la Gestapo mi arrestò.</br>
Fui fucilato, insieme a Tóth, il 6 febbraio 1946.</br>
Ai miei funerali, partecipò, insieme a migliaia di persone, anche una delegazione del Catania.
In quanto «martire della patria» riposo al cimitero degli eroi di Budapest.

In molti mi considerano un eroe, ma io penso di avere solo dimostrato che è possibile rimanere umani anche quando la follia imperversa intorno a te.</br>
In patria il regime comunista non mi perdonò mai il mio nazionalismo, e questo spiega perché tento di farmi dimenticare, mentre è più difficile spiegare perché per decenni l’oblio abbia avvolto la mia storia anche in Italia.</br>
Addirittura nel 2011 si paventò la possibilità di sfrattarmi dal cimitero degli eroi. I miei discendenti però si mobilitarono e trovarono appoggio proprio a Catania, dove un comitato spontaneo aveva appena riscoperto la mia vicenda partendo dalla mia carriera calcistica e tornò a raccontarla, convincendo le autorità ungheresi a lasciarmi in pace almeno da morto.
Oggi a Catania esiste una via a me intitolata, compaio in un <a href="https://www.radiolab.it/50-volti-cibali/" target="_blank" rel="noopener"><em>murales</em> che adorna le mura di cinta dello stadio</a> cittadino e la mia storia e quella di Tóth sono raccontate in <a href="https://www.amazon.it/Due-eroi-panchina-capolavoro-tattico/dp/B084Z3WWXP" target="_blank" rel="noopener">un libro</a> da cui è stato tratto <a href="https://www.compagniacarnevale.com/il-bradipo-e-la-carpa/" target="_blank" rel="noopener">uno spettacolo teatrale</a>.

Tutto questo è ancora troppo poco se il prezzo è stato la mia vita, ma quando anche solo un piccolo pezzo di memoria viene riportato alla luce è sempre un buon risultato.</br>

<h2>Bibliografia</h2>
<ul>
 	<li>Antonio Buemi, Carlo Fontanelli, Roberto Quartarone, Alessandro Russo, Filippo Solarino, "<a href="//tuttoilcatania.altervista.org/" target="_blank" rel="noopener">Tutto il Catania Minuto per Minuto</a>", Geo edizioni, 2011.</li>
 	<li>Antonio Buemi, Carlo Fontanelli, Roberto Quartarone, Alessandro Russo, Filippo Solarino, <b>"Il rosso, l'azzurro - Catania, novant'anni di una maglia"</b>, Geo edizioni, 2020.</li>
 	<li>Roberto Quartarone, <a href="https://www.amazon.it/Due-eroi-panchina-capolavoro-tattico/dp/B084Z3WWXP" target="_blank" rel="noopener">Due eroi in panchina</a>, Edizioni InContropiede, 2016.</li>
 	<li>Filippo Solarino, <a href="https://tuttoilcataniaminutoperminuto.it/2016/05/12/geza-kertesz-lo-schindler-del-catania/" target="_blank" rel="noopener">Géza Kertész, lo Schindler del Catania</a>, “I Vespri”, 16 aprile 2011.</li>
</ul>
</br>

<em>La versione cartacea di "<strong>Rossazzurri Indimenticabili: gli allenatori del Catania</strong>" è disponibile su <a href="https://www.amazon.it/Rossazzurri-Indimenticabili-gli-allenatori-Catania/dp/B0CMP4FSWZ" target="_blank" rel="noopener">Amazon</a>.</br>
La storia del Calcio Catania raccontata da trentasei allenatori fra i tanti che si sono avvicendati sulla panchina rossazzurra tra 1929 e il 2023.</em><br><br>

<a href="https://www.amazon.it/Rossazzurri-Indimenticabili-gli-allenatori-Catania/dp/B0CMP4FSWZ" target="_blank" rel="noopener"><img src="/images/banners/ri-horizontal-all.png" alt="Rosazzurri Indimenticabili, banner orizzontale" width="640" height="269" /></a>

