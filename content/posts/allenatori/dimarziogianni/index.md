---
date: 2023-10-31
linktitle: Gianni Di Marzio
title: Gianni Di Marzio
thumbnail: "/posts/allenatori/dimarziogianni/dimarziogianni.png"
categories: [ "Rossazzurri Indimenticabili", "Gli allenatori"]
tags: ["Serie A", "Serie B", "Club Calcio Catania"]
sidebar: right
---
Ho avuto una lunga carriera come allenatore, direttore sportivo e opinionista e sono stato l'artefice della costruzione del Catania 1982/83.
<a href="/posts/presidenti/26massiminoangelo/" target="_blank" rel="noopener">Angelo Massimino</a> era alle prese con la solita diffidenza di stampa e tifosi, nonostante avesse riconquistato la Serie B e l’avesse difesa bene. I tifosi mi adorarono da subito e, sebbene la concorrenza fosse capeggiata da Milan e Lazio, io e il presidente puntammo a vincere.

<!--more-->
Cercai di fargli spendere molto e bene. Arrivarono il terzino Claudio Ranieri, i difensori Giorgio Mastropasqua e Giacomo Chinellato, i centrocampisti Antonio Crusco e il gioiellino Ennio Mastalli. Convinsi il portiere Roberto Sorrentino a rimanere e con gli altri confermati Morra, Ciampoli, Crialesi e Cantarutti creai un gruppo solidissimo.</br>
Partimmo bene vincendo spesso fuori casa, mentre fra le mura amiche incespicammo più volte, complice un Cibali spelacchiato che non era adatto per attività diverse dall’agricoltura. La cosa non ci fermò, sebbene alla penultima giornata sembrava dovessimo arrenderci. La Lazio ci sconfisse con un rigore e un autogol che fecero gridare a Massimino “Questo Catania in A non lo vogliono”.

Riuscimmo ad agguantare miracolosamente il terzo posto battendo il Perugia all'ultima giornata, guadagnando il diritto a disputare gli spareggi con Como e Cremonese che avremmo affrontato sul neutro di Roma.</br>
<a href="https://www.youtube.com/watch?v=Gl-ROCyDSJ0" target="_blank" rel="noopener">Da Catania partirono oltre 30 mila persone</a>, sia con mezzi propri che con quelli messi a disposizione dai politici locali, impegnati in campagna elettorale. Il colpo d’occhio dell’Olimpico fu fenomenale e quando battemmo il Como con una rete di Angelo Crialesi mancava solo l’ultimo passo.</br>
Contro la Cremonese, il 25 giugno 1983, ci bastava un pareggio, avendo le due lombarde impattato nel loro scontro diretto. Non faticammo più di tanto a mantenere il risultato ad occhiali, poi fu un delirio rossazzurro che coronò una stagione meravigliosa.</br>
In Serie A Massimino voleva sostituirmi ma usai il mio appeal fra i tifosi per aiutarlo a ripensarci. Feci acquistare i brasiliani Pedrinho e Luvanor che si rivelarono inadatti al calcio italiano. L’infortunio di Mastalli, l’inadeguatezza delle alternative e la forte concorrenza, un buon numero di arbitraggi discutibili e le tante squalifiche di campo trasformarono quel campionato di Serie A in un calvario.

Fui esonerato alla dodicesima giornata e il mio successore <a href="/posts/allenatori/fabbrigb/" target="_blank">G. B. Fabbri</a> guidò la squadra nelle restanti fermate di quella via crucis sportiva.</br>
Dopo continuai la mia poliedrica carriera, prima come allenatore, poi come dirigente, quindi come opinionista televisivo, dominando sempre la scena.

Me ne andai il 22 gennaio 2022 e anche adesso che non ci sono più a Catania sono ricordato con affetto spropositato.
</br>
<h2>Bibliografia</h2>
<ul>
 	<li>Antonio Buemi, Carlo Fontanelli, Roberto Quartarone, Alessandro Russo, Filippo Solarino, "<a href="//tuttoilcatania.altervista.org/" target="_blank" rel="noopener">Tutto il Catania Minuto per Minuto</a>", Geo edizioni, 2011.</li>
 	<li>Antonio Buemi, Carlo Fontanelli, Roberto Quartarone, Alessandro Russo, Filippo Solarino, <b>"Il rosso, l'azzurro - Catania, novant'anni di una maglia"</b>, Geo edizioni, 2020.</li>
</ul>
</br>

<em>La versione cartacea di "<strong>Rossazzurri Indimenticabili: gli allenatori del Catania</strong>" è disponibile su <a href="https://www.amazon.it/Rossazzurri-Indimenticabili-gli-allenatori-Catania/dp/B0CMP4FSWZ" target="_blank" rel="noopener">Amazon</a>.</br>
La storia del Calcio Catania raccontata da trentasei allenatori fra i tanti che si sono avvicendati sulla panchina rossazzurra tra 1929 e il 2023.</em><br><br>

<a href="https://www.amazon.it/Rossazzurri-Indimenticabili-gli-allenatori-Catania/dp/B0CMP4FSWZ" target="_blank" rel="noopener"><img src="/images/banners/ri-horizontal-all.png" alt="Rosazzurri Indimenticabili, banner orizzontale" width="640" height="269" /></a>

