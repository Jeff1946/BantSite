---
date: 2022-12-15
linktitle: Diego Simeone
title: Diego Simeone
thumbnail: "/posts/allenatori/simeonediego/simeonediego.png"
categories: [ "Rossazzurri Indimenticabili", "Gli allenatori"]
tags: ["Serie A", "Club Calcio Catania"]
sidebar: right
---
Catania fu la mia prima esperienza da allenatore in Europa. Il mio predecessore, <a href="/posts/allenatori/giampaolomarco/" target="_blank" rel="noopener">Marco Giampaolo</a>, non aveva trovato l’alchimia giusta per guidare una squadra fatta in prevalenza da argentini, mentre fra me e i giocatori l’intesa fu naturale.</br>
Arrivai in rossazzurro il 19 gennaio 2011, con la squadra che affrontava il suo quattordicesimo campionato di Serie A e vantava un margine di tre punti di vantaggio sulla zona retrocessione.
Nel mercato di riparazione perdemmo un po’ in fantasia, con l’addio di Peppe Mascara, ceduto al Napoli, e l’arrivederci a Pablo Barrientos, prestato all’Estudiantes. 
<!--more-->
Arrivarono però Francesco Lodi, cecchino implacabile su calcio di punizione, e l’attaccante Gonzalo Bergessio.</br>
La mia mano si sentì più che sulla qualità del gioco sul piano caratteriale e l’inizio non fu facile, con due sconfitte nelle mie prime due gare da allenatore e la prima vittoria arrivata in un rocambolesco scontro salvezza con il Lecce. Quell'incontro fu rimesso in piedi nel finale proprio da due gol su punizione di Lodi, per il 3-2 che ci mise nelle condizioni migliori per affrontare serenamente il resto della stagione.
Poi andò tutto liscio, acquisimmo determinazione e cominciammo anche a divertirci, centrando qualche bella soddisfazione, come la sonora vittoria per 4-0 nel derby contro il Palermo, oltre ad un 2-2 in rimonta sul campo della Juventus sancito ancora da un piazzato di Lodi.

A fine stagione festeggiammo una comoda salvezza con il tredicesimo posto finale, a quota 46 punti, migliorando il bottino finale per il terzo anno consecutivo.
A giugno me ne andai, mi aspettavano altre avventure eccezionali con le mie ex squadre, prima in patria alla guida del <a href="https://it.wikipedia.org/wiki/Racing_Club_de_Avellaneda" target="_blank" rel="noopener">Racing</a>, poi in Spagna con l’<a href="https://it.wikipedia.org/wiki/Racing_Club_de_Avellaneda" target="_blank" rel="noopener">Atletico Madrid</a>, con cui conquisterò traguardi inimmaginabili, nella Liga e in Europa.
Catania rimarrà nella mia storia come una preziosa palestra che mi ha permesso di riempire la mia cassetta degli attrezzi da tecnico.

<h2>Bibliografia</h2>
<ul>
 	<li>Antonio Buemi, Carlo Fontanelli, Roberto Quartarone, Alessandro Russo, Filippo Solarino, "Tutto il Catania Minuto per Minuto", Geo edizioni, 2011.</li>
 	<li>Antonio Buemi, Carlo Fontanelli, Roberto Quartarone, Alessandro Russo, Filippo Solarino, <b>"Il rosso, l'azzurro - Catania, novant'anni di una maglia"</b>, Geo edizioni, 2020.</li>
</ul>

</br>
<em>La versione cartacea di "<strong>Rossazzurri Indimenticabili: gli allenatori del Catania</strong>" è disponibile su <a href="https://www.amazon.it/Rossazzurri-Indimenticabili-gli-allenatori-Catania/dp/B0CMP4FSWZ" target="_blank" rel="noopener">Amazon</a>.
La storia del Calcio Catania raccontata da trentasei allenatori fra i tanti che si sono avvicendati sulla panchina rossazzurra tra 1929 e il 2023.</em><br><br>

<a href="https://www.amazon.it/Rossazzurri-Indimenticabili-gli-allenatori-Catania/dp/B0CMP4FSWZ" target="_blank" rel="noopener"><img src="/images/banners/ri-horizontal-all.png" alt="Rosazzurri Indimenticabili, banner orizzontale" width="640" height="269" /></a>

