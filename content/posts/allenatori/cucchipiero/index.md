---
date: 2023-08-09
linktitle: Piero Cucchi
title: Piero Cucchi
thumbnail: "/posts/allenatori/cucchipiero/cucchipiero.png"
categories: [ "Rossazzurri Indimenticabili", "Gli allenatori"]
tags: ["Serie C2", "Serie C1", "Club Calcio Catania"]
sidebar: right
---
Arrivai in rossazzurro in un momento difficile della storia del Catania.</br>
Era la vigilia della stagione 1998/99, la quarta in cui la compagine etnea si sarebbe presentata ai nastri di partenza del torneo di Serie C2, un campionato che stava diventando una prigione, considerato che il salto in terza serie era stato fallito già tre volte, l’ultima delle quali senza mai avvicinarsi alle posizioni di testa e anzi rischiando di essere coinvolti nella zona <em>play-out</em>.


<!--more-->
<a href="/posts/presidenti/27codiglionegrazia/" target="_blank" rel="noopener">Gli eredi del Cavaliere Massimino</a> sentivano fortissima la responsabilità di riportare il club in quella C1 mai persa sul campo e pertanto cercarono di correggere tutti gli errori commessi in precedenza.</br>
Trovato finalmente un bravo direttore sportivo quale era Silvano Mecozzi, non lasciarono nulla al caso.</br>
Io ero il profilo giusto per gestire un torneo rognoso anche perché avevo grande esperienza ed ero un vincente, come testimoniavano le quattro promozioni che avevo già conquistato.</br>
Avevo anche qualcosa da farmi perdonare.</br>
Da calciatore fui un mancato ingaggio del Catania, esattamente nella stagione 1969/70. Il destino volle che con la mia Ternana, fossi proprio io ad interrompere l’imbattibilità del portiere rossazzurro <a href="https://it.wikipedia.org/wiki/Rino_Rado" target="_blank" rel="noopener">Rado</a> al Cibali, imbattibilità che durava da ben quattro mesi.
Fu però un dispetto ininfluente, perché i rossazzurri seppero recuperare e festeggiarono il ritorno in A a fine stagione.

La società mi mise a disposizione una rosa competitiva, nella quale spiccavano il centrale Alessandro Furlanetto, il cursore di fascia Umberto Brutto, gli attaccanti Francesco Passiatore, Luca Lugnan e Roberto Manca.</br>
Peccavamo forse nei ricambi, tuttavia si vedeva che avremmo potuto dire la nostra.

La concorrenza però non ci mollò fino alla fine. Fu un campionato bellissimo, con Benevento, Catanzaro e Messina che ci diedero il cambio in vetta per lunghi tratti del torneo, aiutati dal nostro autolesionismo.</br>
A guardare gli episodi infatti, non si contano i punti lasciati per strada unicamente per nostro demerito. Ricordo una partita stregata con la Cavese, che pareggiammo pur avendo dominato, nella quale colpimmo due legni e sbagliammo due rigori.</br>
Anche nello scontro diretto di Messina, quello passato alla storia perché giocammo con le maglie prestate dai tifosi, colpimmo due volte il palo con un solo tiro. Poi la maledizione dei rigori durò per tutto l’anno. Ne sbagliamo in quantità industriale e molti furono decisivi, come quello mancato da Furlanetto a Gela.</br>
Forse ci misi del mio cambiando spesso rigorista, fatto sta che restammo al vertice per tutto il campionato, nonostante tutto.

E alla fine raccogliemmo quello che meritavamo.</br>
La partita decisiva fu il derby con Messina che cadeva alla quartultima giornata. In un Cibali stracolmo la spuntammo al 92’: Cicchetti mise in mezzo un pallone perfetto per la testa di Manca che realizzò l’unica rete dell’incontro. Era il 25 aprile 1999 e fu la nostra liberazione. Finalmente avevamo staccato i cugini di cinque lunghezze e il successivo impegno interno, con la Juveterranova ratificò il nostro primato e il ritorno in terza serie tanto atteso.

Fu la mia unica stagione in rossazzurro ma non credo che chi l’ha vissuta l’abbia mai dimenticata.</br>

<h2>Bibliografia</h2>
<ul>
 	<li>Antonio Buemi, Carlo Fontanelli, Roberto Quartarone, Alessandro Russo, Filippo Solarino, "<a href="//tuttoilcatania.altervista.org/" target="_blank" rel="noopener">Tutto il Catania Minuto per Minuto</a>", Geo edizioni, 2011.</li>
 	<li>Antonio Buemi, Carlo Fontanelli, Roberto Quartarone, Alessandro Russo, Filippo Solarino, <b>"Il rosso, l'azzurro - Catania, novant'anni di una maglia"</b>, Geo edizioni, 2020.</li>
 	<li>Tony Zermo, Mario Continella, Il Catania Promosso, Industria Tipografica Editoriale Siciliana, 1970.</li>
</ul>

</br>

<em>La versione cartacea di "<strong>Rossazzurri Indimenticabili: gli allenatori del Catania</strong>" è disponibile su <a href="https://www.amazon.it/Rossazzurri-Indimenticabili-gli-allenatori-Catania/dp/B0CMP4FSWZ" target="_blank" rel="noopener">Amazon</a>.</br>
La storia del Calcio Catania raccontata da trentasei allenatori fra i tanti che si sono avvicendati sulla panchina rossazzurra tra 1929 e il 2023.</em><br><br>

<a href="https://www.amazon.it/Rossazzurri-Indimenticabili-gli-allenatori-Catania/dp/B0CMP4FSWZ" target="_blank" rel="noopener"><img src="/images/banners/ri-horizontal-all.png" alt="Rosazzurri Indimenticabili, banner orizzontale" width="640" height="269" /></a>

