---
date: 2023-07-24
linktitle: Luigi Valsecchi
title: Luigi Valsecchi
thumbnail: "/posts/allenatori/valsecchiluigi/valsecchiluigi.png"
categories: [ "Rossazzurri Indimenticabili", "Gli allenatori"]
tags: ["Serie A", "Serie B", "Serie C", "Club Calcio Catania"]
sidebar: right
---
Sono stato un emigrante al contrario. Nato a Venezia il 17 agosto 1921, la mia carriera da calciatore ha toccato l’apice al Palermo, con la cui maglia conquistai la Serie A nel 1947/48 ed esordii nel massimo campionato l'anno successivo. Poi passai alla panchina girovagando per i campi siciliani di provincia: Ragusa, Milazzo, Barcellona, fino ad approdare in rossazzurro nel 1960/61.</br>
Fu l’inizio di una lunga militanza che mi ha fatto guadagnare un posto nella storia del club, del quale sono stato un fidato dipendente, con il ruolo ingrato di allenatore in seconda, promosso “titolare” della panchina quando serviva la cosiddetta “soluzione interna” per traghettare la squadra a fine stagione o nelle mani di un altro allenatore.
<!--more-->

Successe la prima volta nel 1965/66, quando il tradizionale rinnovamento innescato da cessioni eccellenti non era riuscito bene quanto le stagioni precedenti e la squadra sembrava non credere nei propri mezzi, sconfortata dai risultati del campo che la relegarono subito nei bassifondi della classifica.</br>
<a href="https://it.wikipedia.org/wiki/Carmelo_Di_Bella" target="_blank" rel="noopener">Di Bella</a> ancora una volta provò a portare la nave in porto, ma dopo la batosta contro il Torino (0-4) si dimise. Fu allora che entrai in scena io. Mancava una sola partita al giro di boa e tentai l’impossibile per rimettere in sesto la squadra. Riuscimmo in una clamorosa vittoria col minimo scarto contro l’Inter di Herrera campione del mondo e destinato allo scudetto, ma fummo condannati dagli scontri diretti, in particolare dalla sconfitta interna con la Sampdoria.

Nel dicembre 1967, in Serie B, si ripeté un copione molto simile. Io ero tornato nei ranghi, mentre la panchina fu affidata al “duro” <a href="https://it.wikipedia.org/wiki/Dino_Ballacci" target="_blank" rel="noopener">Dino Ballacci</a> che però non riuscì mai a concretizzare le sue idee, così la squadra, pur favorita per la vittoria finale, perse terreno in classifica fino ad impantanarsi in zona retrocessione.</br>
Era decisamente troppo, visto che stavolta le potenzialità non mancavano, così quando si diede il benservito a Ballacci ebbi la possibilità di dare una mia impronta e centrai cinque successi di fila. La rincorsa fruttò però solo un inutile decimo posto.

Nella stagione successiva tornai a fare il secondo, stavolta di <a href="https://it.wikipedia.org/wiki/Egizio_Rubino" target="_blank" rel="noopener">Egizio Rubino</a>, quindi me ne andai, anche se non molto lontano. Nel 1970/71 guidai infatti la Massiminiana che giunse terza nel Girone I di Serie D, dopodiché il mio destino tornò ad intrecciarsi con quello del Catania, per vie decisamente tortuose.</br>
Erano anni difficili per il Club: il nuovo regime di S.p.A. aveva messo in crisi il modello <a href="/posts/presidenti/20marcoccioignazio/" target="_blank" rel="noopener">Marcoccio</a>, che era comunque rimasto in seno alla società dove però i soldi li metteva <a href="/posts/presidenti/23massiminoangelo/" target="_blank" rel="noopener">Angelo Massimino</a>. Fra correnti interne ed equilibrismi politico-finanziari si affrontava la B con negli occhi ancora i trionfi della A, il cui ricordo impediva di guardare in faccia una nuova realtà.

Fatto sta che nel 1971/72 la piazza si aspettava ancora di lottare per la massima serie e la dirigenza si inventò <a href="https://it.wikipedia.org/wiki/Salvatore_Calvanese" target="_blank" rel="noopener">Salvador Calvanese</a> come allenatore. Poiché “Todo” non aveva il necessario patentino, mi chiesero di fare da prestanome per aggirare il regolamento. La trovata non piacque a nessuno e siccome l’inizio di campionato fu deludente, ci volle un nuovo aggiustamento. La soluzione giusta per placare la piazza fu il ritorno di Carmelo Di Bella, con cui ricomposi la coppia degli anni belli tornando a fare il secondo. Nel frattempo però fra i tifosi si stava espandendo il cancro di una teppaglia sempre pronta a reagire male agli imprevisti del campo. Grazie a questi scalmanati ci trovammo a giocare nove partite del girone di ritorno in campo neutro, a causa di due distinti episodi di violenze che provocarono anche molti feriti, diversi arresti e tanti danni al glorioso “Cibali”. Nonostante fossimo una squadra di tutto rispetto questo <em>handicap</em> non ci rese possibile andare oltre all’ottavo posto.

La stagione di maggior caos doveva però ancora arrivare. Le beghe societarie non davano tregua. Massimino preparò al meglio la rosa per la stagione 1972/73 ma poi si fece da parte per cedere la presidenza a <a href="/posts/presidenti/22cocosalvatore/" target="_blank" rel="noopener">Salvatore Coco</a>, pur restando l’azionista di riferimento. Di Bella lavorò bene e solo nelle ultime giornate il sogno promozione svanì.</br>
A quel punto si sperava di riprovarci l’anno seguente, ma le scelte di Coco non piacquero a Don Carmelo che se ne andò sbattendo la porta nel precampionato. Toccò allora a me gestire il gruppo, stavolta come uomo ombra del direttore tecnico Italo Galbiati, in attesa che il presidente individuasse <a href="https://it.wikipedia.org/wiki/Guido_Mazzetti" target="_blank" rel="noopener">Guido Mazzetti</a> come allenatore giusto per affrontare la B. Le cose però non andarono secondo i piani e, invece di lottare per la A, cominciammo a perdere terreno finché Coco esonerò Mazzetti, mi affidò la squadra per qualche giornata prima di tentare la carta Memo Prenna con il risultato che tornammo in C dopo venticinque anni. Ne ebbi abbastanza e me ne andai per la seconda volta.

La mia ultima esperienza in rossazzurro fu nella stagione 1976/77, quando Angelo Massimino tentò un altro colpo ad effetto richiamando ancora Di Bella in panchina, invece di confermare Guido Mazzetti, e così pure io tornai al mio solito ruolo di secondo. La magia degli anni d’oro era ormai svanita e a fine stagione fu ancora una volta retrocessione.

Non avrei voluto certo chiudere così, ma il mio spirito di servizio era intatto e non avrei mai detto di no al Catania, cui diedi tutto quello che potevo dare.</br>
Chiusi la mia carriera guidando il Caltagirone al quinto posto nel suo girone di Promozione nel 1978/79, prima di tornare alla mia Venezia, dove mi spensi il 21 ottobre 1989.

<h2>Bibliografia e sitografia</h2>
<ul>
 	<li>Antonio Buemi, Carlo Fontanelli, Roberto Quartarone, Alessandro Russo, Filippo Solarino, "<a href="//tuttoilcatania.altervista.org/" target="_blank" rel="noopener">Tutto il Catania Minuto per Minuto</a>", Geo edizioni, 2011.</li>
 	<li>Antonio Buemi, Carlo Fontanelli, Roberto Quartarone, Alessandro Russo, Filippo Solarino, <b>"Il rosso, l'azzurro - Catania, novant'anni di una maglia"</b>, Geo edizioni, 2020.</li>
 	<li><a href="https://it.wikipedia.org/wiki/Luigi_Valsecchi" target="_blank" rel="noopener">Wikipedia, Luigi Valsecchi</a></li>
</ul>
</br>

<em>La versione cartacea di "<strong>Rossazzurri Indimenticabili: gli allenatori del Catania</strong>" è disponibile su <a href="https://www.amazon.it/Rossazzurri-Indimenticabili-gli-allenatori-Catania/dp/B0CMP4FSWZ" target="_blank" rel="noopener">Amazon</a>.</br>
La storia del Calcio Catania raccontata da trentasei allenatori fra i tanti che si sono avvicendati sulla panchina rossazzurra tra 1929 e il 2023.</em><br><br>

<a href="https://www.amazon.it/Rossazzurri-Indimenticabili-gli-allenatori-Catania/dp/B0CMP4FSWZ" target="_blank" rel="noopener"><img src="/images/banners/ri-horizontal-all.png" alt="Rosazzurri Indimenticabili, banner orizzontale" width="640" height="269" /></a>

