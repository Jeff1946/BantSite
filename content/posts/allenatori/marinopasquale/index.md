---
date: 2023-08-27
linktitle: Pasquale Marino
title: Pasquale Marino
thumbnail: "/posts/allenatori/marinopasquale/marinopasquale.png"
categories: [ "Rossazzurri Indimenticabili", "Gli allenatori"]
tags: ["Serie A", "Serie B", "Club Calcio Catania"]
sidebar: right
---
Quando ricordo il momento in cui mi accomodai sulla panchina del Catania dico sempre che mi avevano affidato una Ferrari quando avevo ancora il foglio rosa.
In realtà non ero proprio un neofita. Avevo vinto dei campionati di C con Paternò e Foggia e avevo appena salvato l’Arezzo in Serie B, richiamato dopo essere stato esonerato.
Non fui accolto male anche perché non ero un volto nuovo. Avevo infatti vestito la maglia rossazzurra dal 1994 al 1997, durante la faticosa risalita dagli inferi dopo la <a href="https://tuttoilcataniaminutoperminuto.it/category/1993_casocatania/" target="_blank" rel="noopener">tentata radiazione del 1993</a>.
<!--more-->
Sapevo che non sarebbe stato facile e che molto sarebbe dipeso dai giocatori perché sono sempre loro a fare la fortuna di un allenatore.
Io avevo bisogno di interpreti di livello perché avevo l’ambizione di praticare un gioco offensivo. Credo infatti che senza il gioco puoi forse ottenere dei risultati casuali, ma quando hai un’organizzazione collaudata e automatismi che funzionano, i risultati sono una conseguenza ed è un caso solo se qualche volta perdi.

Nella <a href="https://it.wikipedia.org/wiki/Calcio_Catania_2005-2006" target="_blank" rel="noopener">stagione 2005/06</a> il presidente <a href="/posts/presidenti/29pulvirentiantonino/" target="_blank" rel="noopener">Nino Pulvirenti</a> e l’A.D. <a href="https://it.wikipedia.org/wiki/Pietro_Lo_Monaco" target="_blank" rel="noopener">Pietro Lo Monaco</a> mi misero a disposizione tutto quello che serviva per fare bene.</br>
Quel Catania con Pantanelli in porta, Sottil, Bianco, Cèsar, Silvestri in difesa, Baiocco, Breve, Lucenti, Caserta, Anastasi a centrocampo, De Zerbi, Mascara, Spinesi in attacco, con Orazio Russo e Umberto Del Core pronti a subentrare e tanti altri ottimi giocatori è stato uno dei più forti che abbia mai giocato in Serie B.</br>
E fu anche uno dei più belli.

Dopo un inizio difficile in cui faticai a trovare il bandolo della matassa a livello tattico, il giocattolo cominciò a funzionare in modo sempre più preciso. Il <a href="https://www.youtube.com/watch?v=MKaRDxN1dOY&amp;t=3s" target="_blank" rel="noopener">successo rotondo con l’Atalanta</a>, lo <a href="https://www.youtube.com/watch?v=vScecMGA-Ac" target="_blank" rel="noopener">scivolone con il Mantova</a> che mi fece capire che serviva aggiustare il tiro, <a href="https://youtu.be/QnzcKfWutO4" target="_blank" rel="noopener">la vittoria a Bergamo</a> alla viglia di Sant’Agata e quella sul Mantova al Cibali furono i momenti topici del nostro cammino.</br>
Nel finale però vacillammo.</br>
L’Atalanta era scappata via e dovevamo blindare il secondo posto per non andare i <em>play-off</em>, ma il Torino non mollava. Quando a Modena nel giro di due minuti passammo dal vantaggio alla sconfitta e a tre giornate dalla fine non avevamo più <em>jolly</em> da giocare: dovevamo solo vincere. Fortuna che sapevamo bene di essere più forti degli avversari che ci attendevano, cioè Pescara, Catanzaro e Albinoleffe, ma soprattutto sentivamo di meritare la promozione diretta più dei granata.

Alla fine fu un trionfo. La festa attesa 23 anni scoppiò fragorosa all’ultima in casa con l’Albinoleffe e fu fantastico.

Rimasi anche in Serie A.
Le mosse di mercato della societàfurono diverse da quelle della stagione precedente. Di tutti in nuovi acquisti solo Giuseppe Colucci aveva esperienze significative ad alto livello, ma andò a sostituire un giocatore importante come Roberto De Zerbi. Il gruppo della promozione dava certo garanzie, ma non certezze. Si puntò su scommesse come l’attaccante trentaduenne Giorgio Corona che aveva sempre segnato nella sua lunga carriera ma mai aveva giocato in A, o come il giovane attaccante giapponese <a href="https://it.wikipedia.org/wiki/Takayuki_Morimoto#:~:text=Nel%202021%20si%20trasferisce%20in,%C3%A8%20stato%20rilasciato%20poco%20dopo." target="_blank" rel="noopener">Takayuki Morimoto</a>.

Eppure le cose andarono alla grande. Complici le penalizzazioni di alcune <em>big</em> per lo scandalo “<a href="https://it.wikipedia.org/wiki/Calciopoli" target="_blank" rel="noopener">Calciopoli</a>”, al giro di boa eravamo quarti e ci eravamo tolti soddisfazioni importanti, senza rinnegare il nostro credo offensivo.

Poi tutto cambiò con gli incidenti del <a href="https://it.wikipedia.org/wiki/Filippo_Raciti" target="_blank" rel="noopener">2 febbraio 2007</a>, che costarono al vita all’Ispettore Filippo Raciti e disintegrarono il giocattolo.
Ci aspettava un intero girone di ritorno da affrontare in trasferta e a porte chiuse.

Racimolammo pochissimi punti e all’ultima giornata, in cui affrontavamo il Chievo sul neutro di Bologna (ma almeno a porte aperte), avevamo un solo risultato per garantirci la salvezza.
I pronostici erano tutti per i nostri avversari eppure giocammo una partita quasi perfetta uscendo <em>in extremis</em> dall’incubo.

A quel punto me ne andai, continuando a raccogliere sfide fra A e B, conoscendo momenti esaltanti come la qualificazione europea proprio con l’Udinese e delusioni cocenti, come la sconfitta ai <em>play-off</em> promozione con il Frosinone.</br>
Ero sul punto di tornare a Catania nel 2015, quando il lungo ciclo di Serie A si era interrotto e Pulvirenti voleva rilanciare. Ma lo scandalo passato alla storia come i “Treni del gol” e la conseguente retrocessione in C dei rossazzurri resero impossibile l'operazione.

Magari è stato meglio così, perché anche se nessuno voleva vederlo, era chiaro che la gestione Pulvirenti non poteva più portare risultati.</br>
Così come fu meglio che il mio contratto con il Palermo si sia dissolto con il fallimento dei rosanero del 2019, prima che potessi cimentarmi con quella realtà.

</br>
<h2>Bibliografia</h2>
<ul>
 	<li>Antonio Buemi, Carlo Fontanelli, Roberto Quartarone, Alessandro Russo, Filippo Solarino, "<a href="//tuttoilcatania.altervista.org/" target="_blank" rel="noopener">Tutto il Catania Minuto per Minuto</a>", Geo edizioni, 2011.</li>
 	<li>Antonio Buemi, Carlo Fontanelli, Roberto Quartarone, Alessandro Russo, Filippo Solarino, <b>"Il rosso, l'azzurro - Catania, novant'anni di una maglia"</b>, Geo edizioni, 2020.</li>
</ul>
</br>

<em>La versione cartacea di "<strong>Rossazzurri Indimenticabili: gli allenatori del Catania</strong>" è disponibile su <a href="https://www.amazon.it/Rossazzurri-Indimenticabili-gli-allenatori-Catania/dp/B0CMP4FSWZ" target="_blank" rel="noopener">Amazon</a>.</br>
La storia del Calcio Catania raccontata da trentasei allenatori fra i tanti che si sono avvicendati sulla panchina rossazzurra tra 1929 e il 2023.</em><br><br>

<a href="https://www.amazon.it/Rossazzurri-Indimenticabili-gli-allenatori-Catania/dp/B0CMP4FSWZ" target="_blank" rel="noopener"><img src="/images/banners/ri-horizontal-all.png" alt="Rosazzurri Indimenticabili, banner orizzontale" width="640" height="269" /></a>

