---
date: 2025-11-30
linktitle: Aldo Cantarutti
title: Aldo Cantarutti
categories: [ "Rossazzurri Indimenticabili", "Calciatori"]
tags: ["Serie A", "Serie B", "Club Calcio Catania"]
sidebar: right
---
<img class="aligncenter size-full wp-image-2229" src="/posts/calciatori/cantaruttialdo/cantaruttialdo.png" alt="Aldo Cantarutti visto da BAnt (2025)" />

L’immagine più nitida che ho di Aldo Cantarutti non è affatto nitida. 
<br>
è sgranata come lo sono le immagini analogiche della mia infanzia, ma tutti gli elementi principali sono più che riconoscibili. 
<br>
C’è il vecchio Cibali, sovraffollato e dal manto ben poco erboso dei primi anni ‘80. 
Ci sono le maglie insolitamente rosse dei calciatori di casa e quelle bianche degli ospiti, oltre a quella nera dell’arbitro.
<br>
L’azione più bella della partita è quella in cui il gigante biondo venuto dal Friuli si prende la scena. Comincia a palleggiare spalle alla porta per alzarsi la palla e prodursi nel gesto tecnico simbolo del calcio: una perfetta rovesciata che spedisce il pallone in rete.
<!--more-->
La  squadra in maglia bianca è il Milan, un Milan capitanato da Franco Baresi e in cui militano anche tali Mauro Tassotti, Filippo Galli e Alberigo Evani, destinati alla gloria eterna in rossonero. Il  punteggio fino a quel momento è di uno a uno.
<br>
Per il navigatore distratto che si imbatta per caso nel video della partita, il sospetto che esso documenti un’impresa di portata storica per il piccolo Catania rischia di diventare certezza.
<br>
<br>
Gli scenari da “clamoroso al Cibali” svaniscono facendo scorrere i frame e approfondendo un po’ il contesto.
Quel Milan è appena tornato in A, dopo aver subito la retrocessione sul campo appena una stagione dopo aver rimediato a quella subita a tavolino per illecito ed è destinato ad un sesto posto finale del tutto anonimo per i suoi standard.
<br>
Il Catania è in fondo alla classifica, vittima della disorganizzazione societaria e di un pizzico di sfortuna, considerati gli infortuni che lo penalizzano da inizio stagione. 
<br>
In questo caso ci si mette pure  l’arbitro, che annulla la prodezza di Cantarutti per un presunto gioco pericoloso.
<br>
Seguono veementi proteste e l’invasione di campo di uno scalmanato che aggiungerà un po’ di folklore alla scena e costerà alcune giornate di squalifica al campo etneo.
<br>
<br>
Il risultato resta di uno a uno, la stagione prosegue come peggio non potrebbe e Cantarutti comincia a diventare un ricordo. Uno dei pochi positivi, tanto che realizza quattro gol in una stagione da dimenticare, per un bottino che dal 1981 al 1985 racconta di 25 realizzazioni in 92 partite, eppure, quando si parla di lui, ai piedi dell’Etna il ricordo principe è quello dell’unico suo gol di cui non c’è traccia negli almanacchi, un destino beffardo per un bomber che ha fatto bene ovunque è andato, in anni in cui il campionato italiano è il più competitivo del mondo.

Esaurita l’esperienza al Catania fa benissimo anche all’Ascoli e all’Atalanta, prima di chiudere la carriera al Vicenza, nel 1988.
<br>
<h2>Bibliografia e Sitografia</h2>

<ul>
 	<li>Antonio Buemi, Carlo Fontanelli, Roberto Quartarone, Alessandro Russo, Filippo Solarino, "<a href="http://tuttoilcatania.altervista.org/" target="_blank" rel="noopener">Tutto il Catania Minuto per Minuto</a>", Geo edizioni, 2011.</li>
 	<li>Antonio Buemi, Carlo Fontanelli, Roberto Quartarone, Alessandro Russo, Filippo Solarino, <b>"Il rosso, l'azzurro - Catania, novant'anni di una maglia"</b>, Geo edizioni, 2020.</li>
<li> <a href="https://youtu.be/Q7QzosPLNJo?si=ap7yphFm6-g-gYGW" target="_blank" rel="noopener">1983/84, Serie A, Catania - Milan 1-1 </a>, Calcio Archivio.</li>
<li> <a href="https://it.wikipedia.org/wiki/Aldo_Cantarutti" target="_blank" rel="noopener">Wikipedia </a>, Aldo Cantarutti.</li>
</ul>
<br>

