---
date: 2025-10-10
linktitle: Roberto Sorrentino
title: Roberto Sorrentino
categories: [ "Rossazzurri Indimenticabili", "Calciatori"]
tags: ["Serie A", "Serie B", "Serie C1","Club Calcio Catania"]
sidebar: right
---
<img class="aligncenter size-full wp-image-2229" src="/posts/calciatori/sorrentinoroberto/sorrentinoroberto.png" alt="Roberto Sorrentino visto da BAnt (2025)" />

Per motivi anagrafici non ho fatto in tempo a vederlo giocare dal vivo, Roberto Sorrentino.
Ritrovandolo negli album Panini con quei baffoni folti e i capelli lunghi lo associo istintivamente agli anni Settanta anche se so che la parte migliore della sua storia è ambientata nei primi degli Ottanta.<br>
Lo sguardo profondo non sembra assecondare il luogo comune del filo di pazzia che dovrebbe caratterizzare i portieri, piuttosto mi mette un po' in soggezione ricordandomi il signor Grancagnolo, autista del pulmino della mia scuola elementare con cui ha in comune, oltre ai baffi, la  responsabilità di un ruolo delicato.<br>
Questa non è la storia di un amore a prima vista, ma come tante lunghe storie d’amore comincia con uno scontro.
<!--more-->
Cibali, 8 ottobre 1978. Sorrentino difende la porta della Paganese. La gara è un assedio ed è proprio il portiere partenopeo a sottrarre i suoi al ruolo di vittima sacrificale con una prestazione superlativa in cui le parate su un rigore di Ciceri e sulla relativa ribattuta non sono gli interventi più complicati del pomeriggio. <br>
Siamo solo alla seconda giornata, il peso di quello zero a zero sarà chiaro solo all’ultima, quando Matera e Pisa taglieranno il traguardo della Serie B staccando in volata i rossazzurri di soli due punti.

Quando <a href="/posts/presidenti/23massiminoangelo/" target="_BLANK">Massimino</a> torna ad organizzare l’assalto alla cadetteria e porta Sorrentino in rossazzurro con la benedizione di <a href="/posts/allenatori/rambonegennaro/" target="_BLANK">Gennaro Rambone</a> qualcuno sembra non avere dimenticato.<br>
Giusto il tempo di prendere un gol a Messina in Coppa Italia che Sorrentino finisce in panchina e l’ingiustificato rancore emerge sotto forma di giudizi superficiali e frettolosi.<br>
Nel consueto clima di isteria alimentato in seno al club dai caratteri esuberanti di Rambone e Massimino ed all'esterno da una stampa ipercritica, l'inizio di stagione porta allo stravolgimento degli assetti.<br>
Rambone se ne va con uno dei suoi caratteristici colpi di teatro lasciando a <a href="/posts/allenatori/depetrillolino/" target="_BLANK">Lino De Petrillo</a> una squadra dal potenziale indiscutibile. Sorrentino ritrova il posto da titolare perché il suo collega Dal Pogetto ci mette del suo  nella disastrosa trasferta di Campobasso. Gioca bene, Robertone, ma ancora non sfonda nei cuori di giornalisti e tifosi.<br>
Cambiano però i risultati e con il veloce insediamento in testa alla classifica tutto diventa più facile. <br>A fine stagione si festeggia il ritorno in B e con la consueta disinvoltura in molti cambiano opinione. Stavolta è Sorrentino a non dimenticare, sottraendosi a festeggiamenti troppo plateali.
<br>

Seguono due anni interlocutori in B, quindi il capitolo più epico dell’avventura di Sorrentino al Catania. Massimino stavolta si affida a Di Marzio per costruire un gruppo vincente e costruisce quel trionfo celebrato più volte culminato nella vittoria degli <a href="/posts/miscellanea/spareggi-di-roma-1983/" target="_BLANK">spareggi di Roma </a>contro Como e Cremonese che consentono al Catania di raggiungere le fuoriserie Milan e Lazio in Serie A.<br>

Un successo costruito su una difesa solida, capace di prendere solo 21 gol in quaranta partite, un fattore in cui Roberto Sorrentino incide in modo decisivo.<br>

Peccato che la gloria risulti presto effimera. La solidità di quel gruppo fatto di qualche eccellenza e di tanti onesti gregari si sgretola all’impatto con la massima serie, complici le carenze organizzative e un pizzico di sfortuna che infierisce sotto forma dei gravi infortuni dei pilastri Ranieri, Mastalli e Mosti.<br>

Non c’è il lieto fine nella storia fra il Catania e Sorrentino, che a fine stagione passa al Cagliari, ma il ricordo del capitano del 1983 si sublima nel tempo in un affetto reciproco e inossidabile.<br>

Proprio per questo l’unico rimpianto del portierone e non aver avuto l’occasione di tornare in in altre vesti, per esempio quella di allenatore, nonostante ci vada vicino nel 1996, quando Mario Russo fa il suo nome a <a href="/posts/presidenti/26massiminoangelo/" target="_BLANK">Massimino </a>annunciando la volontà di non restare in panchina la stagione successiva. Sorrentino sta facendo bene al Fasano, con cui affronterà (e batterà) il Catania nella prima uscita dopo l’incidente stradale che mette fine alla vita del Presidentissimo e cambia per sempre la storia.  <br><br>
Le cinque stagioni di Roberto Sorrentino al Catania, impreziosite da due promozioni, gli garantiscono comunque un posto di prim’ordine nell’<i>elite</i> del rossazzurri indimenticabili.
<br>
<h2>Bibliografia e Sitografia</h2>

<ul>
 	<li>Antonio Buemi, Carlo Fontanelli, Roberto Quartarone, Alessandro Russo, Filippo Solarino, "<a href="http://tuttoilcatania.altervista.org/" target="_blank" rel="noopener">Tutto il Catania Minuto per Minuto</a>", Geo edizioni, 2011.</li>
 	<li>Antonio Buemi, Carlo Fontanelli, Roberto Quartarone, Alessandro Russo, Filippo Solarino, <b>"Il rosso, l'azzurro - Catania, novant'anni di una maglia"</b>, Geo edizioni, 2020.</li>
<li> "<a href="https://www.youtube.com/watch?v=7Nxw_C6h7nE" target="_blank" rel="noopener">Intervista a Roberto Sorrentino, ex portiere del Catania anni '80</a>, Edizioni Sportmedia.</li>
</ul>
<br>

