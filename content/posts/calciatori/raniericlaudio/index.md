---
date: 2026-01-10
linktitle: Claudio Ranieri
title: Claudio Ranieri
categories: [ "Rossazzurri Indimenticabili", "I calciatori"]
tags: ["Serie A", "Serie B", "Serie C1","Club Calcio Catania"]
sidebar: right
---
<img class="aligncenter size-full wp-image-2229" src="/posts/calciatori/raniericlaudio/raniericlaudio.png" alt="Claudio Ranieri visto da BAnt (2025)" />

Un signore. Così viene ricordato Claudio Ranieri ovunque sia andato e Catania non fa eccezione.
Divenuto terzino perché da attaccante delle giovanili della Roma - per sua stessa ammissione - non segnava mai, assiduo frequentatore della Serie A negli anni '70 e '80, si consacra protagonista del calcio internazionale per quanto riesce a fare da allenatore. La lista delle sue imprese è lunga e ben nota, basti in questa sede ricordare il titolo inglese conquistato da <i>outsider</i> con il Leister nel 2016. 
<!--more-->

Il suo status di vip conquistato altrove diventa un lasciapassare anche per entrare nella storia rossazzurra. Non si può tuttavia sminuire l'importanza delle due stagioni che Ranieri ha vissuto sotto l'Etna, eccezionali per motivi opposti. <br><br>
Arrivato dal Catanzaro per volere di <a href="/posts/allenatori/dimarziogianni/" target="_BLANK">Gianni Di Marzio</a> (e per un <a href="https://youtu.be/lL-mbNnRIFY?si=zEA9yN37HEvtSvvZ" target="_BLANK">litigio </a>con <a href="/posts/allenatori/pacebruno/" target="_BLANK">Bruno Pace</a> che a un certo punto gli preferisce un emergente <a href="https://it.wikipedia.org/wiki/Andrea_Salvadori_(calciatore)" target="_BLANK">Andrea Salvatori</a>, altri due ex catanzaresi destinati a passare da Catania) è un tassello importante nella formazione che conquista la clamorosa promozione in A datata 1982/83, alle spalle delle fuori serie Milan e Lazio e davanti, grazie agli <a href="/posts/miscellanea/spareggi-di-roma-1983/" target="_BLANK"> spareggi di Roma</a>, al Como di <a href="https://it.wikipedia.org/wiki/Gianfranco_Matteoli" target="_BLANK">Gianfranco Matteoli </a>e alla Cremonese della stella nascente <a href="https://it.wikipedia.org/wiki/Gianluca_Vialli" target="_BLANK">Gianluca Vialli</a>, guidata in panchina da <a href="https://it.wikipedia.org/wiki/Emiliano_Mondonico" target="_BLANK">Emiliano Mondonico</a>.<br>
Un lampo di folgorante bellezza nella storia del Catania che, in quanto lampo, dura pochissimo, visto che in A va tutto storto e si torna subito indietro con l'infamia del record negativo di punti conquistati nel torneo a sedici squadre.<br><br>
Chiuso il giro sulle montagne russe, è tempo di cambiare e Ranieri non trova di meglio che andare al Palermo, dove chiude la carriera dopo altre due stagioni, un passaggio indolore che non scalfisce minimamente il rapporto con la tifoseria, tanto è vero che l'effige di Ranieri campeggia sulle <a href="https://www.radiolab.it/50-volti-cibali/"  target="_BLANK">mura </a>dello stadio "Angelo Massimino" insieme a quella degli altri protagonisti della storia rossazzurra. <br>
Il suo bilancio al Catania parla di 62 presenze e un gol in campionato e altri cinque gettoni in Coppa Italia.<br><br>
Passato al ruolo di allenatore è protagonista di un'ascesa rapida, al contrario del sodalizio rossazzurro che vive anni fra inferno e purgatorio. Così gli incroci con l'elefante si diradano, prima che anche il Catania riveda la luce negli anni 2000 e torni a confrontarsi sporadicamente con il tecnico romano nella massima serie.<br><br>
Da ricordare il primo incrocio di destini, quello della <a href="https://tuttoilcataniaminutoperminuto.it/2019/12/10/catania-cagliari-1988-storia-di-un-calcio-di-rigore-anzi-due/" target="_BLANK">Serie C1 1988/89</a>. <br>
Sul finire del girone di andata Ranieri scende al Cibali con il suo Cagliari per vedersela con una squadra in gravi difficoltà che ha da poco cambiato dirigenza ed è in balia degli eventi. Sulla panchina etnea esordisce Melo Russo, chiamato a raggiungere almeno la zona salvezza. Anche il Cagliari non sta benissimo e perde rocambolescamente grazie ad un rigore realizzato da D'Ottavio e ad uno sbagliato da Coppola, tutto negli ultimi minuti. 
<br>
Si vince dunque la battaglia, ma si perde abbondantemente la guerra, se si pensa che la lunga notte rossazzurra è appena iniziata, mentre Ranieri sta per trasformare il Cagliari in un rapido diretto in Serie A, habitat naturale della compagine sarda, prima di spiccare il volo per traguardi ancora più splendenti.
<br><br>
<h2>Bibliografia e Sitografia</h2>
<ul>
 	<li>Antonio Buemi, Carlo Fontanelli, Roberto Quartarone, Alessandro Russo, Filippo Solarino, "<a href="http://tuttoilcatania.altervista.org/" target="_blank" rel="noopener">Tutto il Catania Minuto per Minuto</a>", Geo edizioni, 2011.</li>
 	<li>Antonio Buemi, Carlo Fontanelli, Roberto Quartarone, Alessandro Russo, Filippo Solarino, <b>"Il rosso, l'azzurro - Catania, novant'anni di una maglia"</b>, Geo edizioni, 2020.</li>
<li> <a href="https://youtu.be/P_dik-M8wgw?si=5tyq1BXC-wFH0iXh" target="_blank" rel="noopener">Gigi Ronsisvalle intervista Claudio Ranieri, Catania 1982</a>, 
Tutto il Catania minuto per minuto, Canale Youtube.</li>

<li> <a href="https://youtu.be/ymbAHhXNrrw?si=OOib3gTINE-xnRV-" target="_blank" rel="noopener">Cosenza-Cagliari, Giornalista chiede a Mr Ranieri perché scelta Catanzaro 1974</a>, Pippo Gatto, Canale Youtube.</li>

</ul>
<br>

