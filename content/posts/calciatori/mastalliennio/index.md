---
date: 2026-02-15
linktitle: Ennio Mastalli
title: Ennio Mastalli
categories: [ "Rossazzurri Indimenticabili", "I calciatori"]
tags: ["Serie A", "Serie B", "Serie C1","Club Calcio Catania"]
sidebar: right
---
<img class="aligncenter size-full wp-image-2229" src="/posts/calciatori/mastalliennio/mastalliennio.png" alt="Ennio Mastalli visto da BAnt (2025)" />

Nella mia personale raccolta dei gol più belli che ho visto i coast-to-coast abbondano.
C’è ovviamente il gol del secolo di Maradona all’Inghilterra nel 1986, c’è quello di Baggio alla Cecoslovacchia a Italia ‘90, c’è la cavalcata di Nicola Berti a Monaco di Baviera datata 1988, c’è pure l’impressionante progressione di Weah in un Milan-Verona del 1996…
E poi ci sono due gol di Ennio Mastalli, entrambi del 1983. Il primo in casa della Sambenedettese: un’entusiamante corsa lungo la fascia laterale destra fin quasi alla linea di fondo, con aggiramento del portiere e conclusione in scivolata che vale il punto del definitivo 1-3. Il secondo al Cibali in un drammatico (non solo sportivamente) Catania-Perugia 2-1, a sugellare la rimonta rossazzurra con un’incursione centrale e diagonale di precisione chirurgica all’angolino. 
<!--more-->
Non esattamente un coast to coast, quest’ultimo, ma un gol di importanza capitale per la storia del Catania, poiché sancisce l’aggancio al terzo posto che vale il diritto a disputare gli spareggi con Como e Cremonese, glorioso epilogo del torneo di Serie B.
<br><br>
Due perle che sono le ciliegine su una torta fatta di classe cristallina custodita in un fisico asciutto che ne fa un interno di centrocampo agile e scattante, pur dal basso dei suoi 172 cm. Il gol non è la sua specialità, realizza soprattutto dagli undici metri, ma la sua fantasia e imprevedibilità fanno segnare i compagni e innamorare i tifosi. Tanto è vero che, dopo la prima, trionfale stagione, la sua cessione all’Avellino è bloccata da una mezza sommossa popolare. 
<br><br>
Il <a href="/posts/presidenti/23massiminoangelo/" target="_BLANK">presidente Massimino</a>, non avvezzo ad assecondare le pressioni esterne, nell’estate del 1983 cede invece per ben due volte, rinunciando a furor di popolo anche a salutare <a href="/posts/allenatori/dimarziogianni/" target="_BLANK">Gianni Di Marzio</a>, l’allenatore della promozione. Col senno del poi il Cavaliere avrebbe fatto meglio a seguire il proprio istinto in entrambi i casi, ma per motivi diversi. Di Marzio non sa correggere la rosa per farle reggere l’impatto con la Serie A, Mastalli vede cedere un ginocchio limitando il proprio apporto ad un terzo di campionato. Risultato? L’immediato ritorno in cadetteria. 
<br><br>
Mastallino torna a tenere le redini del centrocampo nel 1984/85 senonché un girone di andata entusiasmante viene vanificato da un crollo verticale nel ritorno e a fine stagione arriva l’addio, che poi è un arrivederci. C’è infatti spazio per un nostalgico ritorno nel 1988/89 quando, guidata dal nuovo presidente <a href="/posts/presidenti/24attaguileangelo/" target="_BLANK">Angelo Attaguile</a>,  la squadra è ridotta ad annaspare anche in terza serie.
<br><br>
Un’appendice forse superflua che non schioda Mastalli dal suo posto d’onore nella storia rossazzurra, come conferma un estimatore d’eccezione, quel Giuseppe Fava che, all’arrivo carico di aspettative di Luvanor e Pedrinho, si affretta a precisare: <br>
<i>“Il piccolo toscano, più ancora dei due famosi brasiliani, rappresenta il vero genio tecnico della squadra”</i>.
<br>
<h2>Bibliografia e Sitografia</h2>

<ul>
 	<li>Antonio Buemi, Carlo Fontanelli, Roberto Quartarone, Alessandro Russo, Filippo Solarino, "<a href="http://tuttoilcatania.altervista.org/" target="_blank" rel="noopener">Tutto il Catania Minuto per Minuto</a>", Geo edizioni, 2011.</li>
 	<li>Antonio Buemi, Carlo Fontanelli, Roberto Quartarone, Alessandro Russo, Filippo Solarino, <b>"Il rosso, l'azzurro - Catania, novant'anni di una maglia"</b>, Geo edizioni, 2020.</li>
<li>Giuseppe Fava, <b>"In Serie A il Catania sarà solo contro tutti"</b>, "I Siciliani", Anno I, N. 8, Settembre 1983, pagg. 78-89.</li>
<li> <a href="https://it.wikipedia.org/wiki/Aldo_Cantarutti" target="_blank" rel="noopener">Wikipedia</a>, Ennio Mastalli.</li>
</ul>
<br>

