---
date: 2021-11-17
linktitle: 24) Angelo Attaguile
title: 24) Angelo Attaguile
thumbnail: "/posts/presidenti/24attaguileangelo/attaguileangelo.png"
categories: [ "Rossazzurri Indimenticabili", "I Presidenti" ]
tags: ["Serie C1", "Club Calcio Catania"]
sidebar: right
---
Diventai Presidente del Catania nell’ottobre del 1987, quando la piazza chiedeva a gran voce un modello di gestione più moderno di quello che poteva assicurare <a href="/posts/presidenti/23massiminoangelo/" target="_blank" rel="noopener">Angelo Massimino</a>, un modello che garantisse solide basi su cui costruire un ciclo duraturo.
Brandendo ad ogni piè sospinto la parola magica “managerialità”, la stampa locale mi spianò la strada verso l’impresa di togliere al Cavaliere il suo giocattolo.
Certo, per riuscirci ci volevano tanti soldi ed io, un politico, per quanto in vista, non ne avevo abbastanza, così misi insieme una cordata di imprenditori, fra i quali spiccava <a href="https://it.wikipedia.org/wiki/Franco_Proto" target="_blank" rel="noopener">Franco Proto</a>.
<!--more-->

Al momento di passare dalla teoria alla pratica tutto si rivelò più complicato di quanto immaginassi.</br>
Il primo problema sorse subito, ed era proprio l’incompatibilità fra me e Proto. A suo dire io ero troppo attento a fare contenti i tifosi, mentre lui era tutto concentrato sulle questioni tecniche.</br>
Forse aveva ragione, ma io non riuscivo a dimenticare che i tifosi erano parte del mio elettorato e non ero entrato nel calcio certo per danneggiare la mia carriera politica, semmai tutto il contrario.

Fatto sta che la prima stagione di presidenza, il campionato 1987-’88, rischiò di trasformarsi in uno psicodramma.</br>
Nella fretta di lasciare un’impronta cacciai il tecnico <a href="https://it.wikipedia.org/wiki/Osvaldo_Jaconi" target="_blank" rel="noopener">Osvaldo Jaconi</a> scelto da Massimino sostituendolo con <a href="https://it.wikipedia.org/wiki/Pietro_Santin" target="_blank" rel="noopener">Pietro Santin</a> prima e <a href="https://it.wikipedia.org/wiki/Bruno_Pace" target="_blank" rel="noopener">Bruno Pace</a> dopo.</br>
La squadra mi sembrava troppo lontana dalla zona promozione, ma dopo i miei “correttivi” le cose andarono di male in peggio e rischiammo di retrocedere in C2, cosa mai successa prima.
Né, tanto meno, era mai successo al Catania di retrocedere due anni di fila, rischio che si faceva sempre più concreto con il passare delle giornate.</br>
La spuntammo grazie alla vittoria di Cosenza nello spareggio contro la Nocerina.
Quel giorno quasi mi commossi ed ero sinceramente convinto che potesse essere l’inizio di una rinascita.

Col chiodo fisso di far contenti i tifosi, confermai Pace e cercai di mettergli a disposizione una squadra da promozione.</br>
Presi <a href="https://it.wikipedia.org/wiki/Nicola_D%27Ottavio" target="_blank" rel="noopener">Nicola D’Ottavio</a>, che da tre anni vinceva la classifica marcatori del girone, la promettente punta Dario Di Dio, nonché il forte centrocampista <a href="https://it.wikipedia.org/wiki/Giuseppe_Scienza" target="_blank" rel="noopener">Beppe Scienza</a>, inoltre riportai in rossazzurro il portiere <a href="https://it.wikipedia.org/wiki/Marco_Onorati" target="_blank" rel="noopener">Marco Onorati</a>.</br>
Eppure cambiò poco e niente: D’Ottavio smise di segnare diventando la parodia di se stesso, e la continuità di risultati, ingrediente spesso decisivo per la promozione, rimase una chimera.
A dicembre eravamo di nuovo in crisi e dovetti salutare Pace per affidare la squadra a Melo Russo, tecnico della primavera.</br>
<a href="https://tuttoilcataniaminutoperminuto.it/2019/12/10/catania-cagliari-1988-storia-di-un-calcio-di-rigore-anzi-due/" target="_blank" rel="noopener">Il suo esordio</a> ebbe un qualcosa di leggendario, con la vittoria sul Cagliari destinato alla promozione e guidato in panchina dal nostro caro ex <a href="https://it.wikipedia.org/wiki/Claudio_Ranieri" target="_blank" rel="noopener">Claudio Ranieri</a>, che uscì sconfitto grazie a due rigori. Uno realizzato da noi e uno fallito dai nostri avversari, rispettivamente al 89’ al 90’ di gioco. Eroe per un giorno, oltre al nuovo mister, fu <a href="https://it.wikipedia.org/wiki/Enrico_Nieri" target="_blank" rel="noopener">Enrico Nieri</a>, che aveva sostituito l’infortunato Onorati ed aveva fatto la differenza.</br>
Nel frattempo avevo riportato a Catania anche <a href="https://it.wikipedia.org/wiki/Ennio_Mastalli" target="_blank" rel="noopener">Ennio Mastalli</a>, ma dopo tante roboanti promesse i rapporti con i tifosi si erano già inclinati e non si potevano sanare con qualche operazione nostalgica. Occorrevano piuttosto i risultati.</br>
A dire il vero con Melo Russo li ottenemmo. Fino alla partita di ritorno con il Cagliari perdemmo solo una gare, a Caserta, il problema fu che vincemmo appena quattro volte e le restanti dodici partite le pareggiammo. Troppo poco per agganciare le prime e così concludemmo con un modesto ottavo posto.</br>
Nel frattempo la tanto osannata cordata si era sgretolata. Anche Proto se ne andò, preferendo provare la carriera da solista alla guida dell’<a href="https://it.wikipedia.org/wiki/FC_Leonzio_1909" target="_blank" rel="noopener">Atletico Leonzio</a>.

Nel 1989-’90 riprovai con Melo Russo in panchina e una serie di nuovi acquisti di nome, anche se non di primo pelo.</br>
Arrivarono infatti il portiere <a href="https://it.wikipedia.org/wiki/Mario_Paradisi" target="_blank" rel="noopener">Mario Paradisi</a>, gli ex Empoli <a href="https://it.wikipedia.org/wiki/Andrea_Salvadori_(calciatore)" target="_blank" rel="noopener">Andrea Salvadori</a> e <a href="https://it.wikipedia.org/wiki/Luca_Della_Scala" target="_blank" rel="noopener">Luca Della Scala</a>, oltre ai forti centrali difensivi Angelo Sciuto, Antonio Schio e all’attaccante argentino Gustavo Ghezzi, ma soprattutto il <em>bomber</em> <a href="https://it.wikipedia.org/wiki/Loriano_Cipriani" target="_blank" rel="noopener">Loriano Cipriani</a>.</br>
Eppure la pareggite era rimasta nel nostro DNA e mi vidi costretto ad un altro tentativo velleitario di rimonta chiamando il tecnico <a href="https://it.wikipedia.org/wiki/Angelo_Sormani" target="_blank" rel="noopener">Angelo Benedicto Sormani</a>. Un altro nome che piacque alla piazza ma non poté fare miracoli, pur restituendo maggiore equilibrio e coraggio alla squadra.</br>
Finimmo sesti, dietro a Giarre e Palermo, fra il disappunto generale.</br>
L’unica vera soddisfazione arrivò dai ragazzi della formazione Primavera di <a href="https://it.wikipedia.org/wiki/Salvatore_Bianchetti" target="_blank" rel="noopener">Salvo Bianchetti</a> che centrarono per la prima volta la qualificazione alla <em>poul</em> scudetto. Fra loro c'era un certo <a href="https://it.wikipedia.org/wiki/Orazio_Russo" target="_blank" rel="noopener">Orazio Russo</a>...

Se in campo le cose andavano male, fuori era molto peggio.</br>
Ero ormai solo e faticavo a fronteggiare le spese.</br>
Nel 1990-’91 confermai Sormani e presi, fra gli altri, il terzino <a href="https://it.wikipedia.org/wiki/Vincenzo_Del_Vecchio" target="_blank" rel="noopener">Vincenzo Del Vecchio</a>, e gli attaccanti <a href="https://it.wikipedia.org/wiki/Claudio_Pelosi" target="_blank" rel="noopener">Claudio Pelosi</a> e <a href="https://it.wikipedia.org/wiki/Luca_Cecconi" target="_blank" rel="noopener">Luca Cecconi</a>.
Ancora una volta i risultati non arrivarono e annaspammo a metà classifica chiudendo decimi insieme al Siracusa.</br>
Non sapevo proprio come andare avanti.</br>
Venne in mio soccorso Massimino. Non Angelo, stavolta, ma suo fratello <a href="/posts/presidenti/25massiminosalvatore" target="_blank" rel="noopener">Turi</a>, che si portò dietro il nipote Alfio Luciano. Gli cedetti ben volentieri la carica di Presidente, inventandomi quella di co-presidente per me stesso. I ruoli però si invertirono già ad ottobre, quando Turi rassegnò le sue dimissioni.</br>
Non capiì mai cosa volessero fare i Massimino col Catania, fatto sta che la sontuosa campagna acquisti che aveva portato in panchina un tecnico specializzato in promozioni come <a href="https://it.wikipedia.org/wiki/Giuseppe_Caramanno" target="_blank" rel="noopener">Pino Caramanno</a> e una serie di giocatori di categoria come Maurizio Spigarelli, <a href="https://it.wikipedia.org/wiki/Giuseppe_Romano_(1962)" target="_blank" rel="noopener">Pippo Romano</a>, <a href="https://it.wikipedia.org/wiki/Walter_Dondoni" target="_blank" rel="noopener">Walter Dondoni</a> e Gianfranco Palmisano, rischiò di saltare per un pasticcio con una fidejussione fantasma.</br>
Carammano capii che c’era troppa confusione e preferì andarsene lasciando il posto a <a href="https://it.wikipedia.org/wiki/Franco_Vannini" target="_blank" rel="noopener">Franco Vannini</a>, ma poi tornò quando sul campo si ripresentò il solito copione con partenza lenta e rincorsa ad <em>handicap</em> destinata a fallire.</br>
Ci arrampicammo fino ad un affollato quinto posto che rimase il mio miglior risultato, ma che non servì proprio a nulla.

A dire il vero il mio miglior risultato secondo molti fu quello di andarmene prima di portare il Club al fallimento.</br>
Scucii oltre 60 milioni di lire di tasca mia quando già la società era in liquidazione.</br>
Nel frattempo avevo convinto <a href="/posts/presidenti/26massiminoangelo/" target="_blank" rel="noopener">Angelo Massimino</a> a rimettersi addosso i panni di salvatore della patria e potei lasciare il calcio per tornare a fare politica.

Mi rimase l'alibi dei lavori di ristrutturazione del Cibali che tennero a lungo chiusa la tribuna B privandomi di ogni possibilità di incassi significativi ma, a conti fatti, la mia gestione resterà nell’immaginario di molti tifosi come<a href="https://www.mimmorapisarda.it/CataniaCalcioStoria4b.htm" target="_blank" rel="noopener"> un incubo</a> fra i peggiori della storia del Calcio Catania.</br>
<h2>Bibliografia e sitografia</h2>
<ul>
 	<li>Piero Armenio, "<a href="https://tuttoilcataniaminutoperminuto.it/2019/12/10/catania-cagliari-1988-storia-di-un-calcio-di-rigore-anzi-due/" target="_blank" rel="noopener">Catania-Cagliari 1988: storia di un calcio di rigore (anzi due)"</a>, Quelli del 46, consultato il 6 novembre 2021.</li>
 	<li>Antonio Buemi, Carlo Fontanelli, Roberto Quartarone, Alessandro Russo, Filippo Solarino, "<a href="//tuttoilcatania.altervista.org/)" target="_blank" rel="noopener">Tutto il Catania Minuto per Minuto</a>", Geo edizioni, 2011.</li>
 	<li>Antonio Buemi, Carlo Fontanelli, Roberto Quartarone, Alessandro Russo, Filippo Solarino, <b>"Il rosso, l'azzurro - Catania, novant'anni di una maglia"</b>, Geo edizioni, 2020.</li>
 	<li>Mimmo Rapisarda, "<a href="https://www.mimmorapisarda.it/CataniaCalcioStoria4b.htm" target="_blank" rel="noopener">Purtroppo, anche questi signori appartengono alla storia rossazzurra",</a> /www.mimmorapisarda.it, consultato il 6 novembre 2021.</li>
</ul>
</br>
<em>La versione cartacea di "<strong>Rossazzurri Indimenticabili: i Presidenti del Catania</strong>" è disponibile su <a href="https://www.amazon.it/dp/B0BJYGHXZH" target="_blank" rel="noopener">Amazon</a>.
100 pagine a colori e 40 ritratti di Presidenti e dirigenti che hanno fatto la storia del Catania.</em>

<a href="https://www.amazon.it/dp/B0BJYGHXZH" target="_blank" rel="noopener"><img class="aligncenter wp-image-1415 size-large" src="/images/banners/ri1-horizontal.png" alt="Rosazzurri Indimenticabili, banner orizzontale" width="640" height="269" /></a>

