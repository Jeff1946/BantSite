---
date: 2021-11-04
linktitle: 20) Ignazio Marcoccio
title: 20) Ignazio Marcoccio
thumbnail: "/posts/presidenti/20marcoccioignazio/marcoccioignazio.png"
categories: [ "Rossazzurri Indimenticabili", "I Presidenti" ]
tags: ["Serie A", "Serie B", "Club Calcio Catania", "Umberto Marcoccio", "Michele Giuffrida", "Angelo Massimino"]
sidebar: right
---
Mi chiamo Ignazio Marcoccio, nato a Catania il 7 novembre 1913, e sono stato il ventesimo Presidente della storia del Calcio Catania, il primo a ricoprire la carica per un periodo significativo.
La mia gestione durò infatti dieci stagioni ed è ricordata come uno dei periodi d’oro della compagine rossazzurra.
Non voglio fare un’autocelebrazione, che non sarebbe per nulla in linea col mio stile, anzi voglio dire subito che il mio più grande merito fu quello di circondarmi di collaboratori validi e di metterli nelle condizioni di lavorare al meglio.
<!--more-->
<div>
<img src="/posts/presidenti/20marcoccioignazio/giuffridamichele.png" alt="" width="250" height="600" />
<figcaption>Michele Giuffrida</figcaption>
</div>

In particolare desidero ricordare due persone davvero fondamentali per me.
La prima è <a href="https://tuttoilcataniaminutoperminuto.it/2018/08/05/michele-giuffrida/" target="_blank" rel="noopener">Michele Giuffrida</a>, già Presidente del Catania insieme a <a href="/posts/presidenti/17giuffridaorlandopesce/" target="_blank" rel="noopener">Mario Orlando e Agatino Pesce</a> e dirigente rossazzurro di vecchia data.
Se nel 1959 diventai commissario del Calcio Catania il merito è suo.
Fu lui infatti a fare il mio nome quando il presidente federale Giuseppe Pasquale lo convocò a Bologna per incaricarlo di risolvere la situazione del Club, ormai ad un passo dal fallimento.
Michele rispose di non essere in grado di farsi carico di quella situazione, ma di sapere chi avrebbe potuto farlo, cioè io, che allora ero segretario provinciale del CONI e grazie alle mie grandi capacità politiche e diplomatiche godevo della fama di persona seria e affidabile.

La seconda persona di cui voglio parlare, perché fu altrettanto decisiva per il mio successo, è mio fratello: <a href="https://tuttoilcataniaminutoperminuto.it/2010/07/20/ciao-umberto/" target="_blank" rel="noopener">Umberto Marcoccio</a>.
Fu il primo medico sportivo di Catania, si può dire che inventò lui questa figura.
Una persona eccezionale, la cui passione per la medicina andava di pari passo con quella per il calcio, tanto che quando giocava col Catania dei primi anni '40 si portava in trasferta i libri di testo. Riuscì a laurearsi in corso nonostante il doppio impegno e la guerra.
Fu sempre il mio primo consigliere.
<div>
<img src="/posts/presidenti/20marcoccioignazio/marcoccioumberto.png" alt="Umberto Marcoccio visto da BAnt" width="233" height="480" />
<figcaption>Umberto Marcoccio</figcaption>
</div>
Fu lui a convincermi ad affidare la panchina del Catania, per la stagione di Serie B 1959-’60, a <a href="https://it.wikipedia.org/wiki/Carmelo_Di_Bella" target="_blank" rel="noopener">Carmelo Di Bella</a>, che conosceva bene proprio per aver condiviso con lui la vita da calciatore nell'ultima stagione della S.S.Catania, quella che avrebbe potuto consegnarci la promozione se gli spareggi per la B non fossero stati interrotti dal secondo conflitto mondiale.
Era un’ottima ala, di quelle sguscianti che cercano il la linea di fondo prima di crossare.
Era anche un grande medico che capiva di calcio.

Io, Umberto e Michele ci completavamo a vicenda e finché le dinamiche del calcio non cambiarono definitivamente, facemmo grandi cose.
Sarebbe lungo ricordarle tutte, e per i dettagli ci sono gli almanacchi.
Voglio però fare una carrellata delle avventure più significative.

Cominciammo alla fine della stagione 1958-'59.
<a href="/posts/presidenti/19michisantiarturo/" target ="_blank">Arturo Michisanti</a> aveva ormai perso la sua battaglia per il rilancio e aveva lasciato la società in condizioni disastrose.
Grazie all'attenzione della Lega (che comunque doveva approvare ogni nostro investimento), alle mie doti diplomatiche, alla competenza di Michele e Umberto ci salvammo in modo brillante.
Ma non ci fermammo a quel risultato.

Ci rimboccammo le maniche per fare le cose per bene anche nella stagione successiva.
Detto della conferma di <a href="https://it.wikipedia.org/wiki/Carmelo_Di_Bella" target="_blank" rel="noopener">Carmelo Di Bella</a> come allenatore, un azzardo agli occhi dei più, con pochissimi soldi mettemmo su una squadra completa e forte, capace di centrare la seconda promozione in A.
Confermammo <a href="https://it.wikipedia.org/wiki/Guido_Macor" target="_blank" rel="noopener">Macor</a>, <a href="https://it.wikipedia.org/wiki/Adelmo_Prenna" target="_blank" rel="noopener">Prenna</a>, <a href="https://it.wikipedia.org/wiki/Mario_Corti_(calciatore)v" target="_blank" rel="noopener">Corti</a> e <a href="https://it.wikipedia.org/wiki/Elio_Grani" target="_blank" rel="noopener">Grani</a>, acquistammo il portiere <a href="https://it.wikipedia.org/wiki/Giuseppe_Gaspari" target="_blank" rel="noopener">Gaspari</a>, la mezzala <a href="https://it.wikipedia.org/wiki/Alvaro_Biagini" target="_blank" rel="noopener">Biagini</a>, le ali <a href="https://it.wikipedia.org/wiki/Remo_Morelli" target="_blank" rel="noopener">Morelli</a> e <a href="https://it.wikipedia.org/wiki/Manlio_Compagno" target="_blank" rel="noopener">Compagno</a> ma soprattutto il mediano <a href="https://it.wikipedia.org/wiki/Amilcare_Ferretti" target="_blank" rel="noopener">Mirko Ferretti</a>. Quando lo presentai a Di Bella come l’uomo che ci avrebbe consegnato la promozione la sua faccia era tutto un programma!
Eppure il campo mi diede ragione. Non solo Ferretti, tutti resero oltre le aspettative tanto che mettemmo subito le tende in zona promozione. Non mancò il brivido finale, con la sconfitta all’ultima giornata sul campo del Brescia, dove ci serviva un punto per metterci al sicuro. Per fortuna il Parma fermò la Triestina e la spuntammo conquistando <a href="https://it.wikipedia.org/wiki/Serie_B_1959-1960" target="_blank" rel="noopener">la seconda promozione in Serie A</a>.

Il grande salto non ci mise paura e continuammo con la stessa filosofia anche nel massimo campionato. Confermammo Di Bella, Corti, Ferretti, Grani, Biagini, Prenna e cominciammo anche a fare qualche affare.
Un esempio è <a href="https://it.wikipedia.org/wiki/Salvatore_Calvanese" target="_blank" rel="noopener">Todo Calvanese</a>.
Dato per finito, fu rimesso in sesto da Umberto e divenne una colonna portante della squadra, che vestì i panni della matricola-rivelazione.
Alla fine del girone di andata ci trovammo incredibilmente a giocarci il titolo di campioni d’inverno niente meno che a San Siro contro l’Inter.
Non reggemmo l’urto: ne beccammo cinque dai ragazzi di <a href="https://it.wikipedia.org/wiki/Helenio_Herrera" target="_blank" rel="noopener">Helenio Herrera</a>, aiutandoli con ben quattro autogol. Il “Mago” non perse l’occasione di denigrarci. Umberto se la legò al dito e gli urlò in faccia, quando eravamo ancora sul campo, che al ritorno gliel’avremmo fatta pagare. Così all’ultima giornata, a salvezza acquisita, i ragazzi diedero tutto per vendicarsi e ci riuscirono: vincemmo 2-0 togliendo ai nerrazzurri ogni velleità di strappare alla Juventus uno scudetto che, se non avessimo vinto, avrebbe potuto essere rimesso in discussione dalla giustizia sportiva qualora lo scontro diretto fra le prime due fosse stato deciso a tavolino e non rigiocato.
Molti associano questa partita alla leggenda del “<a href="https://storiedicalcio.altervista.org/blog/catania_clamoroso_cibali.html" target="_blank" rel="noopener">Clamoroso al Cibali</a>”, frase attribuita a <a href="https://it.wikipedia.org/wiki/Sandro_Ciotti" target="_blank" rel="noopener">Sandro Ciotti</a> e che forse non fu mai detta o forse non in quell’occasione.
D’altra parte l’Inter la battemmo anche nel 1962 e nel 1966, quando il ciclo di Herrera aveva già dato i suoi frutti facendo crescere ancora il blasone dei nerrazzurri.

Ma di veramente clamoroso in quegli anni c’erano gli affari che io, Michele e Umberto riuscivamo a concludere.
Uno dei primi fu quello che portò in rossazzurro <a href="https://it.wikipedia.org/wiki/Giuseppe_Vavassori" target="_blank" rel="noopener">Giuseppe Vavassori</a>, portiere molto forte che venne svenduto dalla Juventus in seguito al suo sfortunato esordio in nazionale. Quando, alla vigilia della stagione 1961-’62, chiamai Umberto dicendo che c’era la possibilità di prenderlo in cambio del nostro portiere <a href="https://it.wikipedia.org/wiki/Giuseppe_Gaspari" target="_blank" rel="noopener">Gaspari</a>, preso dal Livorno quasi a zero, e di un conguaglio di 27 milioni di lire, lui mi urlò di chiudere immediatamente la trattativa.
Con Vavassori coprimmo il ruolo dell’estremo difensore per cinque stagioni, in cui offrì un rendimento altissimo.
Lo stesso anno, con l’aiuto del nostro fidato collaboratore <a href="https://it.wikipedia.org/wiki/Giulio_Cappelli" target="_blank" rel="noopener">Giulio Cappelli</a>, portammo alla corte di <a href="https://it.wikipedia.org/wiki/Carmelo_Di_Bella" target="_blank" rel="noopener">Di Bella</a>, che nel frattempo aveva avuto - e rifiutato - richieste da Napoli e Juventus, il gigante tedesco <a href="https://it.wikipedia.org/wiki/Horst_Szymaniak" target="_blank" rel="noopener">Horst Szymaniak</a>. Atleta originale, vista la sua abitudine di bere alcolici, ma dotato di classe cristallina, basti pensare che partecipò ai mondiali del 1958 e del 1962 con la sua nazionale e entrò in lizza per il pallone d’oro.
Lo cedemmo all’Inter due stagioni dopo per strappare al presidente nerazzurro <a href="https://it.wikipedia.org/wiki/Angelo_Moratti" target="_blank" rel="noopener">Angelo Moratti</a> il funambolico brasiliano <a href="https://it.wikipedia.org/wiki/Chinesinho" target="_blank" rel="noopener">Sidney Colônia Cunha detto "Chinesinho"</a>, che Giuffrida aveva saputo essere ormai promesso sposo del Messina. Lo strappammo ai cugini giallorossi proprio grazie ai buoni rapporti con Moratti, che volle Szymaniak, valutato cento milioni di lire, e venti milioni di lire rateizzati però in quattro anni. In nerazzurro il tedesco si accaparrò anche la Coppa dei Campioni.
Con Cinesinho portammo a Catania anche “la pantera” <a href="https://it.wikipedia.org/wiki/Giancarlo_Danova" target="_blank" rel="noopener">Giancarlo Danova</a>, ala di grandissima qualità.

Due affari capolavoro, considerato il rendimento in campo dei due e le difficoltà economiche che continuavano ad essere una costante per il Club.
Dovetti sempre fare i salti mortali per far quadrare i conti, chiedendo spesso sacrifici all’allenatore e ai giocatori.
La nostra vera forza era il gruppo. Negli anni riuscimmo a tenere uniti i giocatori, l’allenatore e la dirigenza come una grande famiglia, dove magari si litigava, ma poi si trovava sempre un punto di incontro. Basti pensare che talvolta si andava in vacanza insieme.
Questa perfetta alchimia, insieme alla dura lotta politica per ottenere in un modo o nell’altro i finanziamenti che ci servivano dai vari enti con cui interagivamo, ci permise di trarre il massimo dai nostri giocatori, che a loro volta ottennero spesso i migliori risultati della loro carriera proprio con la nostra maglia.
<a href="https://it.wikipedia.org/wiki/Alvaro_Biagini" target="_blank" rel="noopener">Biagini</a>, <a href="https://it.wikipedia.org/wiki/Giorgio_Michelotti" target="_blank" rel="noopener">Michelotti</a>, <a href="https://it.wikipedia.org/wiki/Adelmo_Prenna" target="_blank" rel="noopener">Prenna</a>, <a href="https://it.wikipedia.org/wiki/Amilcare_Ferretti" target="_blank" rel="noopener">Ferretti</a>, <a href="https://it.wikipedia.org/wiki/Mario_Castellazzi" target="_blank" rel="noopener">Castellazzi</a>, <a href="https://it.wikipedia.org/wiki/Renato_Rambaldelli" target="_blank" rel="noopener">Rambaldelli</a> e chissà quanti ne dimentico, fecero la loro e la nostra fortuna consentendo al Catania di restare in A per sei stagioni consecutive, durante le quali per tre volte arrivammo ottavi, una decimi, un’altra undicesimi, per poi retrocedere con il diciassettesimo posto del 1965-’66, proprio l’anno in cui ci privammo di Cinesinho e Danova.

La stagione seguente provammo a tornare subito in A, ma non andammo oltre il quarto posto.
Il calcio ormai aveva preso una strada che lo avrebbe cambiato definitivamente, mettendo in crisi la mia strategia di gestione.
Il momento di svolta lo ricordo bene: fu l’8 aprile 1969, quando si decise di trasformare i Club in Società Per Azioni, facendo automaticamente passare lo sport in secondo piano rispetto ai soldi. Feci persino mettere a verbale - fui l’unico insieme al presidente del Torino <a href="https://it.wikipedia.org/wiki/Orfeo_Pianelli" target="_blank" rel="noopener">Orfeo Pianelli</a> ad oppormi - che si stava sancendo “la fine del calcio”.

Mi dimisi da Commissario del Catania e fui reintegrato come liquidatore.
Ero troppo legato al Club perché il mio distacco fosse facile e indolore e resistetti finché mi fu possibile e cioè per altre due stagioni in cui annaspammo non andando oltre un decimo e un undicesimo posto.
In realtà continuai ad esercitare la mia influenza in società anche dopo che cedetti il Club ad Angelo Massimino, un personaggio troppo diverso da me perché potessimo collaborare costruttivamente.
Negli anni seguenti si parlò di una corrente “marcocciana” all’interno della società ed ammetto di non aver sempre indirizzato la società verso le scelte migliori.

Sia Michele che Umberto rimasero in rossazzurro più di me.
Il primo pagò pegno come capro espiatorio della campagna acquisti del 1965-’66, ma tornò in sella due anni dopo, per poi fare il vicepresidente con Massimino.
Il secondo restò medico sociale fino al 1975, dopodiché non volle più sentirne di quel mondo.

Io assunsi la carica simbolica di presidente onorario negli anni 2000, ma a quel tempo mi ero ormai defilato, il mondo del calcio non mi apparteneva più nemmeno lontanamente.
Anche dopo la conclusione del mio impegno nel calcio rimasi attivo nella vita amministrativa della città, fui sindaco dal 1972 al 1975 e a lungo presidente del Teatro Stabile.

Mi spensi il 28 gennaio 2012, a 98 anni, circa un anno e mezzo dopo Umberto, e circa sei mesi prima di Michele.
La città, oltre al mondo sportivo, al mio funerale dimostrò di non avermi dimenticato, partecipando in massa e spendendo per me belle parole.
<h2>Palmarès</h2>
<ul>
 	<li>Una promozione in Serie A (1959-’60).</li>
 	<li>Cinque salvezze in Serie A, miglior risultato tre ottavi posti (1960-’61, 1963-’64, 1964-’65).</li>
 	<li>Una retrocessione in Serie B (1965-’66).</li>
</ul>
<h2>Bibliografia e sitografia</h2>
<ul>
 	<li>Antonio Buemi, Carlo Fontanelli, Roberto Quartarone, Alessandro Russo, Filippo Solarino, "<a href="http://tuttoilcatania.altervista.org/" target="_blank" rel="noopener">Tutto il Catania Minuto per Minuto</a>", Geo edizioni, 2011.</li>
 	<li>Antonio Buemi, Carlo Fontanelli, Roberto Quartarone, Alessandro Russo, Filippo Solarino, <b>"Il rosso, l'azzurro - Catania, novant'anni di una maglia"</b>, Geo edizioni, 2020.</li>
 	<li>Carmelo Gennaro, Luigi Prestinenza "Dal fondo un traversone. Sessant'anni di Catania Calcio", A&amp;B editrice, 2003.</li>
 	<li>Antonio Buemi,<a href="https://tuttoilcataniaminutoperminuto.it/2010/07/20/ciao-umberto/" target="_blank" rel="noopener"> “Ciao Umberto”</a>, Diario Rossazzurro, consultato il 19 ottobre 2021.</li>
 	<li>Alessandro Russo, <b>”Storia del calciomercato rossazzurro”</b>,“Il Calcio Catania Magazine”, Anno 11, N. 7, Novembre 2012.</li>
 	<li>Wikipedia, <a href="//it.wikipedia.org/wiki/Michele_Giuffrida”" target="_blank" rel="noopener">Michele Giuffrida</a>, consultato il 24 ottobre 2021.</li>
</ul>
</br>

<em>La versione cartacea di "<strong>Rossazzurri Indimenticabili: i Presidenti del Catania</strong>" è disponibile su <a href="https://www.amazon.it/dp/B0BJYGHXZH" target="_blank" rel="noopener">Amazon</a>.
100 pagine a colori e 40 ritratti di Presidenti e dirigenti che hanno fatto la storia del Catania.</em>

<a href="https://www.amazon.it/dp/B0BJYGHXZH" target="_blank" rel="noopener"><img class="aligncenter wp-image-1415 size-large" src="/images/banners/ri1-horizontal.png" alt="Rosazzurri Indimenticabili, banner orizzontale" width="640" height="269" /></a>


