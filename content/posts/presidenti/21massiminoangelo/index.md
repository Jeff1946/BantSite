---
date: 2021-11-07
linktitle: 21) Angelo Massimino
title: 21) Angelo Massimino
thumbnail: "/posts/presidenti/21massiminoangelo/21massiminoangelo.png"
categories: [ "Rossazzurri Indimenticabili", "I Presidenti" ]
tags: ["Serie B", "Club Calcio Catania", "Ignazio Marcoccio", "Salvatore Coco"]
sidebar: right
---
Mi chiamo Angelo Massimino, Catania mi diede i natali il 16 gennaio 1927 e sono stato il ventunesimo Presidente del Calcio Catania.
Il Presidente più amato.
Il più amato adesso che sono morto, beninteso!
Non fu infatti sempre così, anzi. Direi che fui contestato e criticato da stampa e tifosi in tutte quelle stagioni in cui i risultati non arrivarono e magari si vociferava di possibili alternative.
È quasi impossibile parlare di me senza enfasi e senza luoghi comuni.
Ci si riferisce a me come il Presidentissimo, colui che è morto per il Catania, ma anche l'ignorante, il testardo, il vulcanico. Quello delle <em>gaffe</em> che diventarono barzellette, in realtà quasi tutte inventate.
<!--more-->


Che poi, sostituendo il termine “ignorante” con "non istruito", si tratta di appellativi per nulla offensivi...
È vero, non ebbi la possibilità di farmi un’istruzione. Però a testimonianza della mia intelligenza ci sono i fatti. Fui capace di cavarmela più che bene, scommettendo su di me e sul mio lavoro, guadagnandomi tutto quello che ho avuto, come ad esempio il titolo di Cavaliere del lavoro.
Cominciai la mia carriera di costruttore insieme ai miei fratelli in Argentina. Gli affari andarono bene e tornai a Catania con un bel gruzzolo su cui costruire il mio futuro.
Un gruzzolo che mi servì anche per comprare il mio giocattolo preferito, che per anni mi era stato negato, benché i miei soldi servissero eccome, ed entravano nelle casse del Club ben prima che io entrassi nell'organigramma.

Per i benpensanti, non ero presentabile.
Non mi esprimevo in modo forbito, non ero diplomatico e questo fu sempre un problema.
Ma se fino alla fine degli anni '60 si poteva fare calcio con le strette di mano, la politica e la diplomazia, oltre che con i soldi, dopo cambiò tutto.
La politica non uscì mai dal calcio, ma il fabbisogno di una società crebbe così tanto che ad un certo punto non fu più possibile fare a meno di quelli come me, cioè di coloro che investivano di tasca propria.

A me il calcio piaceva. E mi piaceva così tanto che, mentre aspettavo che si convincessero a vendermi il Catania, fondai un’altra squadra, la chiamai <a href="https://ilnobilecalcio.it/2021/01/25/massiminiana-una-storia-che-a-catania-non-e-stata-dimenticata/" target="_blank" rel="noopener">Massiminiana</a>, tanto per far capire che non c'era da vergognarsi del mio nome e di quello che ero, e la feci giocare al Cibali.
Una società di famiglia, qualcosa che non si era mai vista e non si vide mai più. Non volli usare i colori del cuore, così scambia l'azzurro col giallo, ché tanto il giallorosso è il colore della bandiera di Sicilia.
Così, da "non-istruito", vulcanico e testardo, dimostrai di saper fare calcio portando la Massiminiana fino in Serie C e scovando un certo <a href="https://it.wikipedia.org/wiki/Pietro_Anastasi" target="_blank" rel="noopener">Pietro Anastasi</a>.

Poi arrivò il mio momento e mi dovettero vendere il Catania.
Successe nel 1969. Dopo la retrocessione dalla A del 1966, il buon <a href="/posts/presidenti/20marcoccioignazio" target="_blank" rel="noopener">Ignazio Marcoccio</a> resistette altre tre stagioni, poi dovette arrendersi.
I Club diventarono S.p.A. e i soldi non furono più un <em>optional</em>.
A me importava poco, li mettevo già prima i soldi, finalmente però potei decidere come spenderli.
All’inizio puntai con convinzione su molti uomini di Marcoccio, che non si può negare fosse davvero in gamba.
La stampa mi rinfacciò pure questo, ma io, testardo, me ne fregai, finché fu possibile.

All'inizio tutto filò liscio.
Non feci rivoluzioni, confermai l’ossatura della squadra e l’allenatore <a href="https://it.wikipedia.org/wiki/Egizio_Rubino" target="_blank" rel="noopener">Egizio Rubino</a>, ma comprai un attaccante che fece la differenza: <a href="https://it.wikipedia.org/wiki/Aquilino_Bonfanti" target="_blank" rel="noopener">Aquilino Bonfanti</a>. Io stravedevo per gli attaccanti e lui non mi fece rimpiangere i cento milioni di lire che sganciai al Verona per averlo.
E così il Catania tornò in A al mio primo anno di presidenza, con il solito brivido dell’ultima giornata quando rimontammo l’iniziale svantaggio sul campo della Reggina prima di assicurarci il successo che ci consegnò la promozione.
Diventai allora "il Presidente della vittoria", per un po’ non importò più a nessuno se e quanto fossi presentabile, importò solo tornare a sognare di riaprire un ciclo in Serie A.

Purtroppo il sogno rimase tale.
In A restammo solo una stagione, quella 1970-'71, e la luna di miele con i tifosi e la stampa finì prima di cominciare.
Ci ho riprovai subito, a tornare in A, ma per un motivo o per un altro le cose non andarono come dovevano.
Non ero solo io quello vulcanico e fumantino, gli spalti del Cibali erano frequentati da personaggi un po' troppo vivaci.  Le squalifiche di campo diventarono una costante e questo era un grosso problema.
Nel 1971-’72  non mancavano i giocatori di livello, dal portiere <a href="https://it.wikipedia.org/wiki/Rino_Rado" target="_blank" rel="noopener">Rino Rado</a>, al giovane <a href="https://it.wikipedia.org/wiki/Guido_Biondi" target="_blank" rel="noopener">Guido Biondi</a>, passando per <a href="https://it.wikipedia.org/wiki/Romano_Fogli" target="_blank" rel="noopener">Romano Fogli</a>. Riproposi in panchina alcuni protagonisti del recente passato quali <a href="https://it.wikipedia.org/wiki/Salvatore_Calvanese" target="_blank" rel="noopener">Calvanese</a>, <a href="https://it.wikipedia.org/wiki/Luigi_Valsecchi" target="_blank" rel="noopener">Valsecchi</a>, poi <a href="https://it.wikipedia.org/wiki/Carmelo_Di_Bella" target="_blank" rel="noopener">Di Bella</a>, ma senza risultati apprezzabili.

Dopo appena tre stagioni da Presidente avevo di nuovo tutti contro.
Fioccavano le proteste e le critiche e non potei più andare avanti.
Non come Presidente, almeno, ma restavo ben accetto, insieme ai miei soldi, come azionista.
Marcoccio suggerì di sostituirmi con un suo compagno di partito, Salvatore Coco.
Uno di quelli presentabili e senza soldi.
Fu accontentato.
<h2>Bibliografia</h2>
<ul>
 	<li>Antonio Buemi, Carlo Fontanelli, Roberto Quartarone, Alessandro Russo, Filippo Solarino, "<a href="http://tuttoilcatania.altervista.org/" target="_blank" rel="noopener">Tutto il Catania Minuto per Minuto</a>", Geo edizioni, 2011.</li>
 	<li>Antonio Buemi, Carlo Fontanelli, Roberto Quartarone, Alessandro Russo, Filippo Solarino, <b>"Il rosso, l'azzurro - Catania, novant'anni di una maglia"</b>, Geo edizioni, 2020.</li>
</ul>
<em>La versione cartacea di "<strong>Rossazzurri Indimenticabili: i Presidenti del Catania</strong>" è disponibile su <a href="https://www.amazon.it/dp/B0BJYGHXZH" target="_blank" rel="noopener">Amazon</a>.
100 pagine a colori e 40 ritratti di Presidenti e dirigenti che hanno fatto la storia del Catania.</em>
</br>
<a href="https://www.amazon.it/dp/B0BJYGHXZH" target="_blank" rel="noopener"><img class="aligncenter wp-image-1415 size-large" src="/images/banners/ri1-horizontal.png" alt="Rosazzurri Indimenticabili, banner orizzontale" width="640" height="269" /></a>


