---
date: 2021-10-14
linktitle: 13) Lorenzo Fazio
title: 13) Lorenzo Fazio
thumbnail: "/posts/presidenti/13faziolorenzo/faziolorenzo.png"
categories: [ "Rossazzurri Indimenticabili", "I Presidenti" ]
tags: ["Serie B", "Serie C", "Club Calcio Catania"]
sidebar: right
---

Mi chiamo Lorenzo Fazio e diventai Commissario Straordinario del Catania nell’aprile del 1949.
Era un momento complesso per la squadra che lottava in C con l’Avellino per il salto di categoria.
Mi ero fatto notare come uno dei soci più attivi quando, dopo il derby col Messina in cui l’arbitro ne combinò di cotte e di crude, organizzai una protesta formale con tanto di minaccia alla Federazione di ritirare la squadra.
La cosa rientrò, la squadra si riprese, ma la corsa a due con l’Avellino si giocò, oltre che sul rettangolo verde, nei tribunali.
<!--more-->
La rosa messa in piedi dai miei predecessori <a href="/posts/presidenti/11barrecagiuseppe/" target="_blank" rel="noopener">Giuseppe Barreca</a> e <a href="/posts/presidenti/09manganarosanti/" target="_blank" rel="noopener">Santi Manganaro</a> era di primo livello e infatti si batteva alla grande.
In panca c’era la nostra vecchia conoscenza <a href="https://it.wikipedia.org/wiki/Giovanni_Degni" target="_blank" rel="noopener">Giovanni Degni</a> in campo avevamo una squadra completa e tante alternative con i portieri Rega e Goffi, i terzini Molon e Messora, gli interni <a href="https://it.wikipedia.org/wiki/Nicola_Fusco_(calciatore)" target="_blank" rel="noopener">Fusco</a> e Bossi, il sempreverde cecchino <a href="https://tuttoilcataniaminutoperminuto.it/2024/08/19/coco-nicolosi-il-bomber-della-storia-rossazzurra/" target="_blank">Cocò Nicolosi</a>, giunto al canto del cigno, il bomber Cadei, e chissà quanti protagonisti mi dimentico. Aggiunsi il mio colpo di mercato personale portando in rossazzurro l’ex campione del mondo di origini uruguaiane <a href="https://it.wikipedia.org/wiki/Michele_Andreolo" target="_blank" rel="noopener">Miguel Andreolo</a> e così arrivammo in fondo.
Infilammo una striscia di ben 22 risultati utili consecutivi che, alla vigilia del doppio turno di riposo che concludeva il nostro campionato, avrebbe dovuto garantirci primato e promozione, grazie ai quattro punti di vantaggio accumulati sull’Avellino, che non era andato oltre il pari al penultimo turno.

Senonché la federazione si ricordò che alla fine del girone di andata il nostro pareggio con l’Igea Virtus era stato viziato dalla presenza in campo di Cavicchioli, il cui tesseramento risultò irregolare.
Ci tolsero dunque un punto e fummo costretti a spareggiare con gli irpini, in attesa di verificare la nostra posizione davanti la giustizia sportiva.
Si giocò all’Arena di Milano il 29 giugno 1949 e la partita fu sbloccata sul finire dai campani che prevalsero di misura. Fu allora che entrai nella storia per la leggenda secondo la quale dissi ai microfoni RAI la frase:
<b>«Abbiamo perso sul campo, vinceremo a tavolino. Viva Sant’Agata!».</b>
Solo che non è affatto una leggenda, lo dissi davvero e quella frase diventò un tormentone familiare che spesso anche i miei nipoti ripetevano.
Come facevo ad essere così sicuro? Beh, avevo scoperto, grazie alle rivelazioni di un giocatore dell’Avellino, tale Staffieri, che il suo club aveva barato due volte, prima dando un premio a vincere allo Stabia nella gara contro di noi, poi aggiustando il loro derby.
Non mi fermai alle chiacchiere: lo invitai nei locali del caffè Lorenti, nostro quartier generale, e gli feci raccontare tutta la storia mentre i carabinieri ascoltavano nascosti dietro una tenda.
La cosa non poteva passare inosservata, anche se ai giudici sportivi non piacque la modalità poco ortodossa di raccolta delle prove. Ci volle la Corte d'Appello Federale per spedire l’Avellino dal primo all’ultimo posto in classifica.
Non potevo farci niente, ero un uomo concreto, andavo dritto all’obiettivo e questo mi aveva permesso non solo di avere successo come imprenditore, acquistando una catena di panifici, ma anche di farmi una buona rete di conoscenze nel calcio. Il resto lo fece la mia devozione a Sant’Agata.

Certo, quando la nostra promozione, la prima dalla ricostituzione del Club, fu ratificata, era già finito luglio e non fu facile organizzare una squadra degna della B.
Eppure ci riuscimmo, sebbene ci vollero dei correttivi in corso d’opera.
Ad esempio l’allenatore magiaro <a href="https://it.wikipedia.org/wiki/J%C3%B3zsef_B%C3%A1n%C3%A1s" target="_blank" rel="noopener">József Bánás</a> fu sostituito da <a href="https://it.wikipedia.org/wiki/Mario_Magnozzi" target="_blank" rel="noopener"> Mario Magnozzi</a>, che a sua volta cedette il posto a Laszlo Klein, ma la squadra non era male e il campionato era molto livellato.
Portammo in rossazzurro fra gli altri il centravanti <a href="https://it.wikipedia.org/wiki/Serafino_Romani" target="_blank" rel="noopener">Serafino Romani</a>, il terzino <a href="https://it.wikipedia.org/wiki/Alfredo_Piram" target="_blank" rel="noopener">Alfredo Piram</a> e il centrocampista <a href="https://it.wikipedia.org/wiki/Dandolo_Brondi" target="_blank" rel="noopener">Dandolo Brondi</a> e sebbene dopo qualche pesante sconfitta invernale dovetti subire accese contestazione dai tifosi, alla fine arrivammo dodicesimi in un torneo a 22 squadre.

Finalmente da Commissario Straordinario divenni Presidente e, forte di una gestione che aveva permesso di accumulare un tesoretto di 30 milioni di lire, una fortuna per gli standard del Club, misi in cantiere persino l’allargamento dell’attività ad altri sport, un progetto che si fermò al temporaneo cambio di denominazione da "Club Calcio Catania" a "Società Sportiva Catania".
La stagione di Serie B 1940-’51 nacque dunque con molte ambizioni visto che la squadra fu opportunamente rinforzata, specie in prima linea, dove si poteva contare sul <a href="https://it.wikipedia.org/wiki/Guido_Klein" target="_blank" rel="noopener">Guido Klein</a>, <a href="https://it.wikipedia.org/wiki/Francesco_Randon" target="_blank" rel="noopener">Francesco Randon</a> e <a href="https://it.wikipedia.org/wiki/Silvano_Toncelli" target="_blank" rel="noopener">Silvano Toncelli</a>. In panchina misi <a href="https://it.wikipedia.org/wiki/Lajos_Politzer" target="_blank" rel="noopener">Lajos Politzer</a>, cognato di Géza Kertész, con <a href="https://it.wikipedia.org/wiki/Nereo_Marini" target="_blank" rel="noopener">Nereo Marini</a> Direttore Tecnico.
Eppure la coperta si rivelò corta e finimmo sesti.
A febbraio lasciai il posto di Presidente all’<a href="/posts/presidenti/14prioloottavio/" target="_blank" rel="noopener">Ingegner Ottavio Priolo</a>, destinato a traghettare il Club verso <a href="/posts/presidenti/15michisantiarturo/" target="_blank" rel="noopener">Arturo Michisanti</a>, imprenditore romano con interessi a Catania.
</br>
<h2>Palmarès</h2>
<ul>
 	<li>1 Promozione in Serie B (1948-’49)</li>
</ul>
</br>
<h2> Bibliografia e sitografia</h2>
<ul>
 	<li>Alessandro Russo, "<a href="https://tuttoilcataniaminutoperminuto.it/2011/09/03/lorenzo-fazio-il-nonno-tifoso-marca-liotru/" target="_blank" rel="noopener">Lorenzo Fazio, il nonno-tifoso marca liotru</a>", I Vespri, 3 settembre 2011.</li>
 	<li>Antonio Buemi, Carlo Fontanelli, Roberto Quartarone, Alessandro Russo, Filippo Solarino, "<a href="http://tuttoilcatania.altervista.org/" target="_blank" rel="noopener">Tutto il Catania Minuto per Minuto</a>", Geo edizioni, 2011.</li>
 	<li>Antonio Buemi, Carlo Fontanelli, Roberto Quartarone, Alessandro Russo, Filippo Solarino, <b>"Il rosso, l'azzurro - Catania, novant'anni di una maglia"</b>, Geo edizioni, 2020.</li>
</ul>

<br>
<em>La versione cartacea di "<strong>Rossazzurri Indimenticabili: i Presidenti del Catania</strong>" è disponibile su <a href="https://www.amazon.it/dp/B0BJYGHXZH" target="_blank" rel="noopener">Amazon</a>.
100 pagine a colori e 40 ritratti di Presidenti e dirigenti che hanno fatto la storia del Catania.</em>

<a href="https://www.amazon.it/dp/B0BJYGHXZH" target="_blank" rel="noopener"><img class="aligncenter wp-image-1415 size-large" src="/images/banners/ri1-horizontal.png" alt="Rosazzurri Indimenticabili, banner orizzontale" width="640" height="269" /></a>
