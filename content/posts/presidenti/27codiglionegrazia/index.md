---
date: 2021-11-23
linktitle: 27) Grazia Codiglione
title: 27) Grazia Codiglione
thumbnail: "/posts/presidenti/27codiglionegrazia/codiglionegrazia.png"
categories: [ "Rossazzurri Indimenticabili", "I Presidenti"]
tags: ["Serie C1", "Serie C2", "Club Calcio Catania", "playoff"]
sidebar: right
---

Immaginate di essere dei professionisti affermati nel vostro campo e di essere catapultati, da un giorno all’altro, in una realtà diversa.</br>
Di ritrovarvi con l’obbligo morale di portare avanti l'azienda di famiglia. Davate una mano anche prima, ma non era, e non è, il vostro mondo.</br>
Sembrava impossibile che potesse diventarlo, non era nei piani.</br>
Questa fu esattamente la situazione in cui mi trovai, insieme ai miei generi e ai miei nipoti, il 4 marzo 1996, quando un <a href="https://tuttoilcataniaminutoperminuto.it/2007/08/07/massimino-lultimo-viaggio/" target="_blank" el="noopener">maledetto incidente stradale sulla Palermo-Catania </a> mi portò via mio marito, <a href="/posts/presidenti/26massiminoangelo/" target="_blank" rel="noopener">Angelo Massimino</a>.
<!--more-->
Nel corso dei decenni precedenti era sempre stato difficile immaginare il Catania senza di lui, e ogni volta che la possibilità si era fatta concreta il Club si era ritrovato in grosse ambasce.</br>
Oltre al dolore immenso, ci ritrovammo a gestire una società sempre sotto i riflettori.
Mi sobbarcai la presidenza, ma la gestione fattiva dell’azienda era una responsabilità che doveva necessariamente essere divisa con tutta la famiglia.</br>
Ecco quindi che al mio fianco scesero in campo i miei generi, il Dottor Filippo Conti e l’Ingegnere Giuseppe Inzalaco, nonché i miei giovani nipoti, con in prima linea l’Ingegnere Angelo Russo.

<div>
<img src="eredimassimino.png" alt="I dirigenti rossazzurri Filippo Conti (a sinistra), Pino Inzalaco (al centro) e Angelo Russo (a destra), visti da BAnt" />
<figcaption>li eredi del Cavaliere Angelo Massimino. Da sinistra: il dottor Filippo Conti, l'Ingegnere Pino Inzalaco, l'Ingegnere Angelo Russo (BAnt 2021)</figcaption>
</div>
Non si trattava di neofiti del pallone, essendo stati dietro le quinte al fianco di Angelo Massimino da sempre, tuttavia lavorare in prima persona, dividersi le responsabilità, difendere l’armonia familiare e, soprattutto, riportare la squadra a livelli dignitosi era un onere decisamente superiore.</br>
Nel 1996 le cose non stavano andando bene per la squadra. Riacciuffato il professionismo dopo la <em>querelle</em> giudiziaria del 1993, tutti speravano in un immediato salto in quella C1 che mai avrebbe dovuto essere persa, tanto più che l’ingombrante presenza dell’Atletico Catania, militante in terza serie, aveva messo ulteriore pressione. Più volte rifiutammo le insistenti richieste di fusione da parte del <em>patron</em> atletista <a href="https://it.wikipedia.org/wiki/Franco_Proto" target="_blank" rel="noopener">Franco Proto</a>.

L’impatto con la quarta serie fu traumatico. Non tanto per la difficoltà della categoria, certamente altra cosa rispetto al Campionato Nazionale Dilettanti, quanto per i precari equilibri che si erano nel frattempo instaurati in società.</br>
Angelo, pur mantenendo la lucidità e la testardaggine di sempre, faticava a districarsi fra consiglieri esterni alla famiglia sempre più invadenti. Talvolta gli capitava di non distinguere i buoni dai cattivi, i professionisti dagli imbonitori.</br>
L’estate del 1995 era stato uno di quei periodi.</br>
Così la squadra promossa in C2 perse il proprio bomber principe Giuseppe Mosca e venne ridisegnata senza criterio, a partire dalla guida tecnica affidata a <a href="https://it.wikipedia.org/wiki/Lamberto_Leonardi" target="_blank" rel="noopener">Lamberto Leonardi</a>, un “emergente” alquanto arrugginito con sulle spalle 56 primavere.</br>
La mancanza di una strategia di mercato si palesò nella costruzione di una rosa con nomi adeguati alla categoria ma zeppa di doppioni.</br>
I risultati furono disastrosi.</br>
Cedemmo il passo senza combattere all’Atletico Catania nel primo turno di Coppa Italia di Serie C, poi in campionato collezionammo batoste.</br>
Silurato Leonardi, Angelo faticò a trovare un sostituto. <a href="https://it.wikipedia.org/wiki/Aldo_Cerantola" target="_blank" rel="noopener">Aldo Cerantola</a>, contestato preventivamente dai tifosi organizzati, salutò prima ancora di arrivare, così in panchina sedette <a href="https://it.wikipedia.org/wiki/Mario_Russo" target="_blank" rel="noopener">Mario Russo</a>, che ebbe il merito di mettere ordine ed ebbe un buon impatto sulla squadra.</br>
Fermata la caduta libera faticammo comunque ad andare oltre la metà della classifica. La stagione fu amara e diventò drammatica dopo il 4 marzo, quando non restò che cercare un equilibrio generale per arrivare a fine campionato.</br>
All’ultima giornata eravamo persino in corsa per agganciare <em>in extremis</em> gli spareggi per la promozione ma perdemmo con l’Albanova sul neutro di Cava dei Tirreni e archiviammo la stagione con un modesto ottavo posto.

Il nuovo assalto alla terza serie cominciò con una mossa un po’ populistica, cioè richiamando in panca Angelo Busetta, condottiero della squadra che aveva vinto il CND, ma ancora una volta una falsa partenza compromise la corsa alla promozione diretta, anche se a cavallo dei due gironi il cambio tecnico - a Busetta subentrò <a href="https://it.wikipedia.org/wiki/Giovanni_Mei" target="_blank" rel="noopener">Gianni Mei</a> - diede i suoi frutti.</br>
La squadra, che aveva un attacco fantastico con Tiziano D'Isidoro,  Ciccio Pannitteri e <a href="https://it.wikipedia.org/wiki/Orazio_Russo" target="_blank" rel="noopener">Orazio Russo</a>, inanellò una lunga serie di risultati utili che valsero il quarto posto finale, buono per sognare la promozione agli spareggi.</br>
In semifinale ci toccò la Turris da superare nel doppio confronto di andata e ritorno. I campani però erano in vena di miracoli e non solo ci eliminarono ingabbiandoci al Cibali e battendoci al ritorno di misura, ma si guadagnarono pure il salto in terza serie a scapito del Benevento meglio piazzato nella stagione regolare.

Per quanto il boccone fu amaro da buttare giù, restava la consapevolezza del buon lavoro svolto e di una buona base tecnica su cui lavorare.</br>
Eppure la palude chiamata C2 nascondeva insidie sempre nuove.  La conferma di Mei non bastò a ripetere quanto di buono fatto in precedenza, anzi la stagione 1997-’98 diventò presto uno di quelle da cancellare dall’album dei ricordi. Per un soffio non finimmo a giocare i <em>play-out</em> salvezza e a fine anno il futuro era di nuovo tutto da programmare, con i rapporti fra società, stampa e tifosi ridotti ai minimi termini.

Rialzarsi era un dovere, come fare tesoro degli errori commessi, così nel 1998-’99 la musica cambiò fin dal preambolo di Coppa Italia, quando l’ormai tradizionale scontro stracittadino con l’Atletico si risolse con la nostra meritata qualificazione.</br>
Affidata la panchina al sergente di ferro <a href="https://it.wikipedia.org/wiki/Piero_Cucchi" target="_blank" rel="noopener">Piero Cucchi</a>, costruimmo con il direttore sportivo Silvano Mecozzi un buon <em>cocktail</em> di giocatori esperti e giovani volenterosi. Avevamo un fior di portiere come Ciccio Bifera, difensori di livello come Alessandro Furlanetto e <a href="https://it.wikipedia.org/wiki/Gennaro_Monaco" target="_blank" rel="noopener">Gennaro Monaco</a>, terzini validi come Alessandro Cicchetti e Antonino di Dio, un centrocampo di sostanza con Pietro Tarantino, Igor Marziano, Dino Di Julio e un attacco di tutto rispetto con Ciccio Passiatore, Luca Lugnan e Roberto Manca, rifornito da un imprendibile Umberto Brutto.

La concorrenza come sempre era agguerrita e la stagione fu un lunghissimo duello con il Catanzaro, il Benevento e il nuovo Messina Football Club che aveva ereditato il ruolo dell’A.C.R., sprofondato come il Catania nell’estate del 1993 e mai risorto.</br>
I peloritani furono gli ultimi ad arrendersi, staccati solo nel recupero di un tiratissimo derby datato 25 aprile 1999 e risolto da un colpo di testa di Roberto Manca, momento simbolo dell’ennesima rinascita rossazzurra.</br>
La promozione matematica arrivò al successivo turno casalingo, con un altro scontro fra conterranei ben meno bellicoso, quello con la Juveterranova Gela.</br>
In vantaggio e certi del primo posto grazie alle notizie che arrivano dagli altri campi, piuttosto che affondare i colpi gli uomini di Cucchi si fecero raggiungere dagli avversari, che così a loro volta poterono festeggiare la salvezza anticipata.</br>
Mi fece pensare che anche quell’occasione diventò buona per la contestazione di alcuni tifosi, scontenti della generosità dei nostri.</br>
Dimenticato questo e i pochi altri nei della stagione, fra i quali il record di rigori sbagliati, si poté finalmente festeggiare.

Tornammo così in quella terza serie mai persa sul campo che sembrava ormai diventata una chimera. Un passo fondamentale non solo perché coronamento della battaglia di Angelo Massimino, ma anche perché avvicinò il Catania a palcoscenici più consoni alla storia del Club.

Per affrontare la C1 dopo sette anni servì però rifondare. <a href="https://it.wikipedia.org/wiki/Guido_Angelozzi" target="_blank" rel="noopener">Guido Angelozzi</a>, ex rossazzurro scelto come Direttore Sportivo per aiutarci a non sbagliare strategia, non volle conferme in nome della gratitudine e programmò con noi un piano biennale che prevedeva anche di investire sui giovani.
Restarono Marziano, Passiatore e pochi altri. Salutammo anche l’allenatore. Arrivò infatti dalla Nocerina il tecnico <a href="https://it.wikipedia.org/wiki/Giovanni_Simonelli_(allenatore)" target="_blank" rel="noopener">Gianni Simonelli</a>, personaggio <em>sui generis</em> con un curriculum ancora tutto da costruire, oltre ad un drappello di giovani promettenti, capitanati dal portiere <a href="https://it.wikipedia.org/wiki/Gennaro_Iezzo" target="_blank" rel="noopener">Gennaro Iezzo</a>, oltre a giocatori potenzialmente devastanti come l’incompreso <a href="https://it.wikipedia.org/wiki/Riccardo_Zampagna" target="_blank" rel="noopener">Riccardo Zampagna</a>.</br>
A prescindere dal valore dei singoli, la nuova compagine aveva il pregio di funzionare come collettivo, anche se servirono alcuni innesti di spessore a gennaio per inseguire la speranza di un piazzamento nei <em>play-off</em>.</br>
Arrivo così la coppia d’attacco <a href="https://it.wikipedia.org/wiki/Lorenzo_Battaglia" target="_blank" rel="noopener">Lorenzo Battaglia</a>-Gianni Califano, una garanzia di qualità a quei livelli.</br>
Tuttavia nella volata finale funno costretti ad accontentarci del settimo posto, tre punti sotto i carissimi nemici del Palermo, la cui compagnia ci permise comunque di riassaporare il gusto sempre speciale del vero derby di Sicilia.</br>
Gli anni ‘90 si conclusero dunque con un campionato di C1 di medio livello, esattamente come erano iniziati.</br>
In mezzo un’incredibile sequela di guai, intoppi, rapide cadute e lente risalite. Dieci anni di tormenti solo per rimanere a galla.</br>
Eppure la faticosa guerra per la sopravvivenza lasciò in eredità la possibilità di avere ancora un futuro, mentre si concretizzò un’altra epocale svolta societaria.

Io e il resto della famiglia ritenevamo assolto il nostro compito principale, quello di riportare il Club dove Angelo Massimino lo aveva ripreso, e lasciammo spazio a una nuova proprietà.</br>
Fra i diversi pretendenti scegliemmo con cura chi ritenemmo più affidabile.
La scelta cadde sulla famiglia romana dei Gaucci, proprietaria anche di Perugia e Viterbese. Il nuovo Presidente fu il <a href="/posts/presidenti/28gaucciriccardo/" target="_blank" rel="noopener">giovane Riccardo</a>, con il tutoraggio del vulcanico patriarca Luciano.
Per sintetizzare quanto fatto dalla mia famiglia in quegli anni difficili, bastino le parole proprio di Riccardo Gaucci, che in un’intervista a “La Sicilia” del 23 maggio del 2021 così spiegò lo scenario societario:
</br>”Quando prendemmo il Catania da una grande donna come la signora Codiglione e dal nipote di Massimino (Angelo Russo, <em>ndr</em>), la situazione debitoria non era pesante, ma chiarissima. Siglammo l’accordo con loro in poco tempo. Non trovammo una situazione ingarbugliata. La signora Grazia e i parenti, pur non avendo mai costruito una grande squadra in Serie A, avevano gestito bene la società e le persone che trovai all’interno del club erano professionisti validi. Nessuno fu mandato via”.</br>
Insomma, per una volta nella storia del Catania il passaggio di proprietà non fu un salvataggio e noi Massimino trovammo finalmente un po’ di pace lontano dai riflettori.</br>
<h2>Bibliografia</h2>
<ul>
 	<li>Antonio Buemi, Carlo Fontanelli, Roberto Quartarone, Alessandro Russo, Filippo Solarino, "<a href="http://tuttoilcatania.altervista.org/" target="_blank" rel="noopener">Tutto il Catania Minuto per Minuto</a>", Geo edizioni, 2011.</li>
 	<li>Antonio Buemi, Carlo Fontanelli, Roberto Quartarone, Alessandro Russo, Filippo Solarino, <b>"Il rosso, l'azzurro - Catania, novant'anni di una maglia"</b>, Geo edizioni, 2020.</li>
</ul>

<br>
<em>La versione cartacea di "<strong>Rossazzurri Indimenticabili: i Presidenti del Catania</strong>" è disponibile su <a href="https://www.amazon.it/dp/B0BJYGHXZH" target="_blank" rel="noopener">Amazon</a>.
100 pagine a colori e 40 ritratti di Presidenti e dirigenti che hanno fatto la storia del Catania.</em>

<a href="https://www.amazon.it/dp/B0BJYGHXZH" target="_blank" rel="noopener"><img class="aligncenter wp-image-1415 size-large" src="/images/banners/ri1-horizontal.png" alt="Rosazzurri Indimenticabili, banner orizzontale" width="640" height="269" /></a>

