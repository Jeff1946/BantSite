---
date: 2021-09-22
linktitle: 5) Vittorio Emanuele Brusca
title: 5) Vittorio Emanuele Brusca
thumbnail: "/posts/presidenti/05bruscavittorio/bruscavittorio.png"
categories: [  "Rossazzurri Indimenticabili", "I Presidenti" ]
tags: ["Serie B", "Serie C", "A.F.C. Catania"]
sidebar: right
---
Sono stato un esponente di rilievo del fascismo catanese, oltre che avvocato e saggista.
Laureato in legge e filosofia mi dedicai con passione all’insegnamento, sia al liceo che all’università.
Nel 1936 il partito mi designò presidente della S.S. Catania, dal momento che il Duca di Misterbianco aveva voluto uscire di scena.
Un bel problema considerati i costi di gestione di una squadra di calcio.
Non essendoci altri mecenati a disposizione, la soluzione fu di passare ad una gestione fondata su fondi statali.
Intanto cambiammo la denominazione. Il Catania diventò Associazione Fascista Calcio Catania e salutammo Géza Kertész, sostituito da <a href="https://it.wikipedia.org/wiki/Pietro_Colombati" target="_blank" rel="noopener">Pietro Colombati</a>.

La mia stagione d’esordio fu dolorosa.
La squadra non era stata stravolta e partì bene nella <a href="https://it.wikipedia.org/wiki/Serie_B_1936-1937" target="_blank" rel="noopener">Serie B 1936-'37</a>, poi però cominciò a perdere colpi fino a rimanere invischiata nei bassifondi della classifica.
Fummo costretti agli spareggi-salvezza con altre tre squadre. In pratica un altro torneo, da giocare in gare di andata e ritorno.
Poiché il fattore campo fu sempre rispettato, tutte le pericolanti si ritrovarono a pari punti.
Se l’idea era quella di un tacito accordo che costringesse la federazione a bloccare le retrocessioni, beh, non funzionò.
Anzi, rese tutto ancora più drammatico, soprattutto per noi.
Il risultato infatti fu un nuovo giro di spareggi, stavolta ad eliminazione diretta in campo neutro. La Pro Vercelli sconfisse il Venezia a Brescia, noi perdemmo a Palermo con il Messina (0-2).
L’ultima possibilità era battere il Venezia a Roma l’11 luglio 1937.
Il caldo era infernale.
Nicolosi ebbe l’occasione di segnare su rigore all’inizio della ripresa. La palla però fu respinta dal palo e sul capovolgimento di fronte beccammo il gol. Nel frattempo il presidente del Venezia aveva comprato tutto ciò che era potabile nelle vicinanze del campo e alla fine fu una disfatta: 0-4 e retrocessione amarissima.

La stagione di terza serie 1937-’38 cominciò con molte gare in campo neutro, visto che il nuovo stadio polisportivo di Cibali fu pronto solo per la nona giornata, il 28 novembre 1937, quando battemmo 1-0 il Foggia.
Il nuovo stadio fu una svolta storica, ma non bastò a spingerci oltre il quarto posto in classifica che non servì a nulla.

L’anno dopo feci le cose per bene affidandomi a <a href="https://it.wikipedia.org/wiki/Giovanni_Degni" target="_blank" rel="noopener">Giovanni Degni</a>.
Vincemmo con ampio margine il <a href="https://it.wikipedia.org/wiki/Serie_C_1938-1939#Girone_H" target="_blank" rel="noopener">nostro girone di Serie C</a>, ma non bastava, occorreva di nuovo affrontare gli spareggi nazionali per riprenderci la B.
Altre sei partite contro Molinella, Mater Roma e Macerata.
Un’altra maratona conclusa stavolta a casa nostra il 25 giugno 1939, davanti a ottomila spettatori che ci spinsero oltre l’ostacolo. Alla fine piegammo 4-2 il Molinella assicurandoci la Serie B proprio insieme agli emiliani, protagonisti di una impresa clamorosa.

L’euforia durò poco. I problemi finanziari ci costrinsero a vendere alcuni pezzi pregiati e nel 1939-'40 non trovammo mai la quadra.
Ci provammo, a mettere ordine, ma finimmo per fare ancor più confusione con un viavai di allenatori cominciato con Mario Sernagiotto e finito addirittura con il campione del mondo <a href="https://it.wikipedia.org/wiki/Attilio_Ferraris" target="_blank" rel="noopener">Attilio Ferraris</a>, passando per <a href="https://it.wikipedia.org/wiki/Gy%C3%B6rgy_Orth" target="_blank" rel="noopener">György Orth</a>.
Risultato? <a href="https://it.wikipedia.org/wiki/Serie_B_1939-1940" target="_blank" rel="noopener">Penultimo posto in classifica</a> e immediato ritorno in Serie C.

Ne avevo avuto abbastanza, a fine stagione rassegnai le dimissioni.
Il calcio si era rivelato un rompicapo assai più complicato dei garbugli giudiziari cui ero abituato, per non parlare dei venti di guerra sempre più forti che rendevano arduo pensare al pallone.
Passai le incombenze a uno che avrebbe saputo come gestire la continua emergenza: Ruggero Albanese.

<h2> Bibliografia</h2>
<ul>
 	<li>Antonio Buemi, Carlo Fontanelli, Roberto Quartarone, Alessandro Russo, Filippo Solarino, "<a href="http://tuttoilcatania.altervista.org/" target="_blank" rel="noopener">Tutto il Catania Minuto per Minuto</a>", Geo edizioni, 2011.</li>
 	<li>Antonio Buemi, Carlo Fontanelli, Roberto Quartarone, Alessandro Russo, Filippo Solarino,"Il rosso, l'azzurro - Catania, novant'anni di una maglia", Geo edizioni, 2020.</li>
</ul>


<br>
<em>La versione cartacea di "<strong>Rossazzurri Indimenticabili: i Presidenti del Catania</strong>" è disponibile su <a href="https://www.amazon.it/dp/B0BJYGHXZH" target="_blank" rel="noopener">Amazon</a>.
100 pagine a colori e 40 ritratti di Presidenti e dirigenti che hanno fatto la storia del Catania.</em>

<a href="https://www.amazon.it/dp/B0BJYGHXZH" target="_blank" rel="noopener"><img class="aligncenter wp-image-1415 size-large" src="/images/banners/ri1-horizontal.png" alt="Rosazzurri Indimenticabili, banner orizzontale" width="640" height="269" /></a>


