---
date: 2021-09-17
linktitle: 4) Vespasiano Trigona di Misterbianco
title: 4) Vespasiano Trigona di Misterbianco
thumbnail: "/posts/presidenti/04trigonavespasiano/trigonavespasiano.png"
categories: [  "Rossazzurri Indimenticabili", "I Presidenti" ]
tags: ["Prima Divisione", "Serie B", "S.S. Catania"]
sidebar: right
---
Sono Vespasiano Vespasiano Vincenzo Giovanni Salvatore Trigona Li Destri, duca di Misterbianco.
Sono nato a Catania il 17 marzo 1898 e sono morto il 14 ottobre 1973.</br>
Posso dire di aver fatto la storia del calcio catanese.</br>
Il mio ciclo come Commissario Straordinario della S.S. Catania è durato quattro anni, più di quelli dei miei tre predecessori messi insieme.</br>
Non che mi interessasse il calcio, preferivo di gran lunga la caccia e il biliardo ma, <em>noblesse oblige</em>, quando il regime mi “chiese” di farmi carico della squadra non ebbi molta scelta.
<!--more-->
C’era bisogno di qualcuno che potesse investire ed io ero noto come il più ricco del territorio.
In effetti non mi mancavano i denari, eppure per coprire le spese calcistiche dovetti anche vendere una mia proprietà, nonché cederne un’altra, sempre dietro “gentile” richiesta del regime, per permettere la costruzione dell’avveniristico stadio polisportivo del quartiere Cibali, destinato ad essere intitolato inizialmente ad Italo Balbo.

Il fatto che non intrapresi spontaneamente l’avventura rossazzurra non vuol dire che non mi impegnai a fare le cose per bene.</br>
La stagione di prima divisione 1931-’32, iniziata sotto la reggenza di Andrea Gaudioso, si chiuse con un altro sesto posto, poco sopra la metà classifica.</br>
Nel 1932-’33 ci si aspettava qualcosa di più e gettai le basi per un futuro diverso. Affidata la panchina al Lajos Czeizler, portai a Catania gente che poteva fare la differenza, come il portiere <a href="//it.wikipedia.org/wiki/Mario_Sernagiotto" target="_blank" rel="noopener">Mario Sernagiotto</a>, tuttavia non andammo oltre un inutile quarto posto, nonostante il cambio di allenatore che ci fece concludere la stagione con Giorgio Armari in panca.

Era il momento di svoltare ed ebbi l’intuizione decisiva di affidarmi al tecnico magiaro <a href="/posts/allenatori/kerteszgeza/" target="_blank">Géza Kertész</a>, a lungo dimenticato dalla città e invece un personaggio meritevole di essere ricordato al di là dei suoi meriti sportivi.</br>
Ma devo parlarvi di me, non di lui.</br>
Perciò vi racconto di quanto sia stato esaltante portare il Catania per la prima volta in Serie B. Non fu facile vincere il girone I, il Siracusa ci diede filo da torcere e quando la spuntammo eravamo appena a metà dell’opera.</br>
Dovevamo ancora vincere il girone di spareggio, cioè un altro campionato con Savona, Biellese e Reggina.</br>
Incassammo due sconfitte esterne ma le quattro vittorie nelle rimanenti partite ci fecero mettere il muso davanti al Savona per un solo punto.</br>
Era l’8 luglio 1934 e finalmente la città potè festeggiare la prima volta in Serie B.

Sono andato vicino anche alla promozione in A.</br>
La stagione 1934-’35, quella del matricolato, iniziò con qualche stento di troppo, sempre con <a href="/posts/allenatori/kerteszgeza/" target="_blank"> Kertész </a> allenatore, che poté contare su un futuro campione del mondo, l’ala <a href="https://it.wikipedia.org/wiki/Amedeo_Biavati" target="_blank" rel="noopener">Amedeo Biavati</a>.</br>
Alla fine del girone di andata eravamo già rientrati nel gruppo delle migliori.</br>
Da decenni si tramanda la favola che fui io, nell’intervallo dello scontro al vertice con il Genoa,  ad ordinare ai miei, in vantaggio di un gol, di farsi raggiungere, onde scongiurare il rischio di dover affrontare sacrifici economici ancora maggiori.</br>
A parte che l’unica presenza esterna accertata nell’intervallo della gara è quella di <a href="https://it.wikipedia.org/wiki/Angelo_Musco" target="_blank" rel="noopener">Angelo Musco</a>, celebre attore che volle incoraggiare il nostro centravanti <a href="https://tuttoilcataniaminutoperminuto.it/2024/08/19/coco-nicolosi-il-bomber-della-storia-rossazzurra/" target="_BLANK">Cocò Nicolosi</a>, basta dare un’occhiata alla cronaca per capire che la storia della combine non sta in piedi.</br>
In primo luogo perché quando ci incontrammo il Genoa era già primo per distacco e non avevamo speranze di insidiarne l’egemonia, anche per quanto proponeva il calendario nelle giornate successive.</br>
Poi Nicolosi raddoppiò, per giunta da “ala zoppa”, al minuto 81’, a dimostrazione che volevamo la vittoria. Che poi il Genoa, che era una corazzata, riuscì a pareggiare nel giro di cinque minuti è un fatto, ma qualunque cosa di poco limpido si voglia vedere nelle modalità in cui maturò il 2 a 2 finale non ha nulla a che vedere con me.</br>
Finimmo quarti, un piazzamento assai onorevole.

Rimasi ancora una stagione, insieme a Kertesz, cercando di rinnovare la squadra senza stravolgerla, ma non andammo oltre un ottavo posto e alla fine del campionato1935-’36 volli uscire dal mondo del calcio.</br>
Il patrimonio di famiglia andava pur salvaguardato.</br>
Me ne andai alla vigilia del cambio di denominazione del Club da Società Sportiva Catania ad Associazione Fascista Calcio Catania, quando stava iniziando l’era della gestione “statale” della società.

Dopo la seconda guerra mondiale, esattamente nel 1946, mentre contribuivo fattivamente alla rinascita della città insieme agli altri ottanta membri del Comitato di Ricostruzione Catanese, tornai anche a ricoprire la simbolica carica di presidente onorario del nuovo Catania, per rifondare il quale donai 100 mila lire.</br>
Fu uno dei miei regali più apprezzati alla città, che sentiva la mancanza della maglia rossazzurra, rimpiazzata per due stagioni da surrogati privi di fascino, quali la Virtus e la Catanese.</br>
Ma questa è un’altra storia di cui vi racconterà a suo tempo il primo presidente di quel nuovo Catania, Santi Passanisi Manganaro.</br>

<h2>Palmarès</h2>
<ul>
 	<li>1 Promozione in Serie B (1933-’34)</li>
</ul>

</br>
<h2> Bibliografia e sitografia</h2>
<ul>
 	<li>Antonio Buemi, Carlo Fontanelli, Roberto Quartarone, Alessandro Russo, Filippo Solarino, "<a href="http://tuttoilcatania.altervista.org/" target="_blank" rel="noopener">Tutto il Catania Minuto per Minuto</a>", Geo edizioni, 2011.</li>
 	<li>Antonio Buemi, Carlo Fontanelli, Roberto Quartarone, Alessandro Russo, Filippo Solarino, "Il rosso, l'azzurro - Catania, novant'anni di una maglia", Geo edizioni, 2020.</li>
 	<li>Alessandro Russo, <a href="https://tuttoilcataniaminutoperminuto.it/2016/05/22/il-duca-nene-al-comando-del-catania-per-devoir-officiel/“," target="_blank" rel="noopener">Il Duca Nenè: al comando del Catania per “devoir officiel” </a>, La Sicilia, 22 settembre 2014.</li>
 	<li>Wikipedia, <a href="//it.wikipedia.org/wiki/Vespasiano_Trigona" target="_blank" rel="noopener">Vespasiano Trigona </a>, consultato il 10 settembre 2021.</li>
</ul>

<br>
<em>La versione cartacea di "<strong>Rossazzurri Indimenticabili: i Presidenti del Catania</strong>" è disponibile su <a href="https://www.amazon.it/dp/B0BJYGHXZH" target="_blank" rel="noopener">Amazon</a>.
100 pagine a colori e 40 ritratti di Presidenti e dirigenti che hanno fatto la storia del Catania.</em>

<a href="https://www.amazon.it/dp/B0BJYGHXZH" target="_blank" rel="noopener"><img class="aligncenter wp-image-1415 size-large" src="/images/banners/ri1-horizontal.png" alt="Rosazzurri Indimenticabili, banner orizzontale" width="640" height="269" /></a>


