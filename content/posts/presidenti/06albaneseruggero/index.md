---
date: 2021-09-25
linktitle: 6) Ruggero Albanese
title: 6) Ruggero Albanese
thumbnail: "/posts/presidenti/06albaneseruggero/albaneseruggero.png"
categories: [  "Rossazzurri Indimenticabili", "I Presidenti" ]
tags: ["Serie B", "Serie C", "S.S. Catania", "A.F.C. Catania"]
sidebar: right
---
Se non fosse stato per il breve periodo che trascorsi alla reggenza della A.F.C. Catania del 1940 del mio nome non sarebbe rimasta traccia negli almanacchi rossazzurri.
Io, Ruggero Costantino Paolo Albanese, che sono stato fra i padri del Calcio catanese, paradossalmente sono stato sempre defilato in seno al Club.

Eppure nel 1929 mi diedi da fare per fondare la S.S. Catania.
Ancora prima, praticamente da quando misi piede su questo mondo, il 29 ottobre 1887, vissi per lo sport.
Quando ancora la realtà locale era fatta di tante piccole società, ero un punto di riferimento per tutto il movimento sportivo catanese.
<!--more-->
Con la Trinacria fui specialista di ciclismo e tiro a segno e nel 1923 inaugurai il velodromo Gioieni, dove era possibile praticare anche atletica leggera e boxe.

Nel 1919 divenni presidente della Unione Sportiva Catanese e nel 1927 fui io a organizzare i campionati catanesi fra otto club locali.
Quando nel 1929,con l’aiuto di Alberto Pappalardo e Saverio Gravina, fondai il Catania, si trattava davvero di una Società Sportiva, infatti i suoi tesserati potevano dedicarsi non solo al calcio, ma pure ad atletica, ciclismo, boxe, nuoto e canottaggio.
Al di là delle cariche formali, orbitai a lungo attorno al Catania, spendendomi per il Club.
E quando dico “spendendomi” intendo dire che investii di tasca mia.
In famiglia gestivamo una gioielleria in via Vittorio Emanuele e quando serviva attingevo a ciò che quell’attività ci faceva guadagnare. Con il mio piroscafo dovevo andare fino a Malta per acquistare il materiale necessario per la squadra, divise e scarpette, non era ancora il tempo degli sponsor tecnici capaci di fare a gara per “griffare” le società più importanti.

Quando <a href="/posts/presidenti/05bruscavittorio" target="_blank" rel="noopener">Vittorio Emanuele Brusca</a> lasciò il Club, nel <a href="https://it.wikipedia.org/wiki/Associazione_Fascista_Calcio_Catania_1940-1941" target="_blank" rel="noopener">1940</a>, eravamo appena retrocessi in C e la situazione finanziaria era precaria, a parte che era iniziata la seconda guerra mondiale.
Ma non mi tirai indietro e feci il mio in attesa che si insediasse il Cavaliere Filippo Cusmano.
Sapevo che non sarebbe stato un torneo facile, infatti navigammo a metà classifica, ma di questo vi racconterà il mio successore.
Restai nell'organigramma societario come vice-presidente prima e come consigliere poi.

Misi lo zampino anche nella rifondazione del Catania, nel 1946, anche se il mio carattere burbero mi impedì di trovare il compromesso giusto per entrare nell’organico della nuova società.
E sì, non avevo certo un carattere facile, basti pensare che da bambino fui espulso da tutte le scuole del Regno per aver lanciato un calamaio al direttore della mia scuola.

Una cosa è certa: qualcosa di importante per lo sport catanese lo feci, tanto è vero che all’indomani della mia scomparsa, avvenuta il 3 gennaio 1951, qualcuno propose di intitolarmi lo stadio di Cibali <strong>“per il ruolo fondamentale nella diffusione dello sport in città nel primo dopoguerra”</strong>.
Non se ne fece nulla, si sa che certe iniziative nascono sull’onda emotiva e spesso restano solo buone idee.
Paradossalmente, a parte essere nominato nel 1926 Cavaliere dell'Ordine della Corona d'Italia, l'unica "ricompensa" che ebbi in vita per la fama di dirigente sportivo fu di essere segnalato come fascista e imprigionato nel campo di concentramento di Priolo.
Io che fascista non ero...ma vallo a spiegare in quel periodo, soprattutto dopo aver militato con onore in un club la curi ragione sociale cominciava con le parole "Associazione Fascista Calcio".
Ci voleva altro comunque per farmi fuori: ne uscii infatti più forte di prima e ripresi a dedicarmi allo sport a tinte rossazzurre.

Sono orgoglioso di poter dire che per oltre sessant’anni dopo la mia scomparsa, almeno un mio discendente è sempre stato presente allo stadio ogni volta che il Catania è sceso in campo.

Sì, decisamente ho fatto più di qualcosa di buono per lo sport e per il calcio catanese.


<h2> Bibliografia e sitografia</h2>
<ul>
 	<li>Antonio Buemi, Carlo Fontanelli, Roberto Quartarone, Alessandro Russo, Filippo Solarino, "<a href="http://tuttoilcatania.altervista.org/" target="_blank" rel="noopener">Tutto il Catania Minuto per Minuto</a>", Geo edizioni, 2011.</li>
 	<li>Antonio Buemi, Carlo Fontanelli, Roberto Quartarone, Alessandro Russo, Filippo Solarino, "Il rosso, l'azzurro - Catania, novant'anni di una maglia", Geo edizioni, 2020.</li>
 	<li>Autori Vari, <a href="https://it.wikipedia.org/wiki/Ruggero_Albanese" target="_blank" rel="noopener">Ruggero Albanese</a>, Wikipedia, consultato il 15 settembre 2021.</li>
 	<li>Autori Vari, <a href="http://www.radiolab.it/murale-stadio-cibali/ruggero-albanese/" target="_blank" rel="noopener">50 volti per il Cibali: Ruggero Albanese</a>, http://www.radiolab.it/, consultato il 15 settembre 2021.</li>
 	<li>Marco Di Mauro, <a href="https://meridionews.it/ruggero-albanese-il-presidente-sul-piroscafo-il-nipote-mio-nonno-porto-il-calcio-a-catania/" target="_blank" rel="noopener">Ruggero Albanese, il presidente sul piroscafo</a>, Meridionews Edizione Catania, 9 gennaio 2016.</li>
</ul>

<br>
<em>La versione cartacea di "<strong>Rossazzurri Indimenticabili: i Presidenti del Catania</strong>" è disponibile su <a href="https://www.amazon.it/dp/B0BJYGHXZH" target="_blank" rel="noopener">Amazon</a>.
100 pagine a colori e 40 ritratti di Presidenti e dirigenti che hanno fatto la storia del Catania.</em>

<a href="https://www.amazon.it/dp/B0BJYGHXZH" target="_blank" rel="noopener"><img class="aligncenter wp-image-1415 size-large" src="/images/banners/ri1-horizontal.png" alt="Rosazzurri Indimenticabili, banner orizzontale" width="640" height="269" /></a>
