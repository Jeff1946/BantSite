---
date: 2021-10-26
linktitle: 16) Giuseppe Rizzo
title: 16) Giuseppe Rizzo
thumbnail: "/posts/presidenti/16rizzogiuseppe/rizzogiuseppe.png"
categories: [ "Rossazzurri Indimenticabili", "I Presidenti" ]
tags: ["Serie A","Serie B", "Club Calcio Catania"]
sidebar: right
---
La mia avventura come Presidente del Catania è stata una breve e complessa esperienza.
Nel giro di due stagioni ho provato sensazioni contrastanti e profonde, passando dall'incertezza alla felicità pura, allo sconforto. Tutte emozioni che avevo già sperimentato nel corso della mia intensa esistenza.
Quando <a href="/posts/presidenti/15michisantiarturo/" target="_blank" rel="noopener">Arturo Michisanti</a> se ne andò sbattendo la porta, dopo aver fallito l'ambizioso progetto di portare il Catania in Serie A, rimanevano solo macerie: il Club era in piena crisi finanziaria e tecnica, senza più una sede, senza allenatori e giocatori e con una fila di creditori alla porta.
<!--more-->
Nessuno credeva che ci fosse una via d'uscita. Fui eletto Presidente alla vigilia della stagione 1953-’54 perché ero stato anche un giovane giornalista sportivo (con l’attore <a href="https://it.wikipedia.org/wiki/Turi_Ferro" target="_blank" rel="noopener">Turi Ferro</a>, al padre Guglielmo e al giovane pianista <a href="https://it.wikipedia.org/wiki/Roberto_Pregadio" target="_blank" rel="noopener">Roberto Pregadio</a> curai una rubrica radiofonica della RAI di Catania, “Il ficodindia”, che coinvolgeva tutti gli sportivi catanesi), perché ero presidente provinciale e regionale delle ACLI e soprattutto perché avevo buoni rapporti con il Banco di Sicilia, l'unica possibile fonte di liquidità che poteva salvarci.
E così fu: ottenni 90 milioni di lire, coperti con la cessione di una parte delle entrate ordinarie e dei previsti contributi del Comune e ripartimmo alla grande.

Per risolvere la crisi tecnica mi affidai all'allenatore <a href="https://it.wikipedia.org/wiki/Piero_Andreoli" target="_blank" rel="noopener">Piero Andreoli</a>, di cui seguii le indicazioni per la costruzione della squadra. Puntammo su uomini di sicuro affidamento sul piano professionale e umano, quali <a href="https://it.wikipedia.org/wiki/Enzo_Bearzot" target="_blank" rel="noopener">Enzo Bearzot</a> e <a href="https://it.wikipedia.org/wiki/Nicola_Fusco_(calciatore)" target="_blank" rel="noopener">Nicola Fusco</a>, con i quali nacquero amicizie vere che durarono per tutto il resto delle nostre vite.
Puntai molto proprio sulla qualità dei rapporti umani e dello spirito di gruppo, che rese quella squadra una corazzata. Riuscii anche a recuperare la funzionalità dello stadio, aprendolo alle famiglie, e ad inaugurare una nuova sede, dopo l'onta dello sfratto dalla vecchia.
La ritrovata compattezza si tradusse in una cavalcata esaltante e con la conquista del primo posto in classifica, oltre che del premio disciplina.
Così arrivammo per la prima volta in A con pieno merito e con un carico di credibilità guadagnata sul campo.
Restarono negli annali i ricordi dei festeggiamenti al ritorno dall'ultima trasferta che ci aveva consegnato la promozione, con un serpentone festante che ci seguì da Giarre al Municipio di Catania in un’ ideale marcia trionfale lungo la orientale sicula.

Avevo appena trent'anni, essendo nato il 9 febbraio 1924, e amavo definirmi il più giovane e il più squattrinato (forse l'unico squattrinato) presidente della Serie A e del calcio professionistico di allora. E con la freschezza della mia giovane età ebbi l'ardire di proporre a Lega e Federazione di fermare il fenomeno della crescita incontrollata del monte ingaggi dei giocatori imponendo un tetto salariale. Spalleggiato solo dal patron del Genoa, Afferni, vidi respinta la mia proposta dal proprietario del Milan Rizzoli e dai presidenti dei club più ricchi, che si sfidavano a colpi di milioni al calciomercato prima che sul campo. Il presidente federale Giulini non esitò a definire la mia proposta interessante e a sentenziare che la differenza fra me, Rizzo, e Rizzo-li, stava nelle..."li-re".
Non fu dunque possibile arginare quel fenomeno che già negli anni '50 era un problema e che ha finito per snaturare il calcio fino a trasformarlo in una bolla in continua espansione che rischia di esplodere da un giorno all'altro, con gli ingaggi di campioni veri o presunti che sono ormai lievitatati ben oltre i limiti della decenza.

L'impatto con la Serie A, nella stagione 1954-'55, non fu traumatico. Avevamo una squadra forte, che confermammo in gran parte, anche se lasciai libero Bearzot di andare al Torino perché così desiderava per esigenze familiari, portammo in rossazzurro <a href="https://it.wikipedia.org/wiki/Karl_Aage_Hansen" target="_blank" rel="noopener">Karl-Aegen Hansen</a>, uno dei più forti giocatori mai giunti a Catania, oltre che <a href="https://it.wikipedia.org/wiki/Karl-Heinz_Spikofski" target="_blank" rel="noopener">Spikofski</a>, <a href="https://it.wikipedia.org/wiki/Michele_Manenti" target="_blank" rel="noopener">Manenti</a>, <a href="https://it.wikipedia.org/wiki/Vittorio_Ghiandi" target="_blank" rel="noopener">Ghiandi </a>che rafforzarono la prima linea.
Memorabile il 5-0 con cui annientammo l'Udinese alla prima uscita casalinga. Seguirono tante gare esaltanti, come i pareggi in rimonta contro Roma e Inter, o quello a Torino contro la Juventus, soddisfazioni inimmaginabili fino a pochi mesi prima. Arrivammo al dodicesimo posto conquistando una tranquilla salvezza, divertendo e divertendoci. Avevamo costruito qualcosa di solido, era l'inizio di un ciclo che sarebbe potuto durare a lungo.
Qualcuno però non fu d'accordo.

Quel Catania da sogno subì infatti le gravi ritorsioni orchestrate da alcuni noti componenti della precedente gestione del Club, che ordirono un attacco ad uno dei due Vice Presidenti l’avvocato Giuseppe Galli - l'altro era Sebastiano D'Amico - che, nella veste di assessore al Comune di Catania, aveva tolto il lucroso appalto della nettezza urbana della città di Catania all’ex Commissario Michisanti.
Complice anche l'ex segretario del Club Giulio Sterlini, braccio destro di Michisanti, scoppiò uno <a href="https://it.wikipedia.org/wiki/Scandalo_Scaramella" target="_blank" rel="noopener">scandalo</a> per presunte partite truccate grazie al chiacchierato arbitro Scaramella. L'attacco andò a buon fine e ci costò l’ingiusta retrocessione a tavolino, nonché la sospensione dalla carica di vice presidente dell’avvocato Galli per colpe che, secondo l’ufficiale definizione della Lega, risultavano “fondate sulla supposizione di una corruzione arbitrale”. Colpe che non furono mai provate, come in sede di difesa presso la Lega ebbi modo personalmente di verificare.
Non mancò allora il pubblico apprezzamento di Lega e Federcalcio, e degli allora presidenti Giulini e <a href="https://it.wikipedia.org/wiki/Ottorino_Barassi" target="_blank" rel="noopener">Barassi</a>, nei miei confronti e verso la dirigenza del Club. Ma io avevo già rassegnato le dimissioni da presidente del Catania in seguito alla mia elezione a vice presidente nazionale delle ACLI e al mio conseguente e definitivo trasferimento a Roma.

Conclusi così la mia bella ma amara esperienza nel mondo del calcio italiano.
Non mi diedi mai pace per come andò a finire, pur essendo stato io vittima di quella situazione che vanificò il lavoro svolto in precedenza. Restai però orgoglioso del modello di gestione che avevo applicato: la quotidiana presenza in sede, l’impegno personale nella messa a punto e nell’attuazione dei programmi della società ma soprattutto della squadra.
Avevo curato assiduamente i rapporti con l’allenatore e con ciascun giocatore, che in gran parte erano miei coetanei, tanto da diventarne un vero amico.
In una sana atmosfera familiare, come poi sostenuto pubblicamente e più volte da <a href="https://it.wikipedia.org/wiki/Enzo_Bearzot" target="_blank" rel="noopener">Enzo Bearzot</a> anche in televisione dopo la sua impresa mondiale.
E dal capitano <a href="https://it.wikipedia.org/wiki/Nicola_Fusco_(calciatore)" target="_blank" rel="noopener">Nicola Fusco</a>, che al suo rientro a Roma mi ha voluto socio onorario dell’Associazione Vecchie Glorie del calcio di cui fu promotore e presidente.
Insomma non avevo soldi da investire ma tanto amore per lo sport. Passione che successivamente riversai nelle ACLI con la promozione e la costituzione dell’Unione sportiva ACLI, una protagonista della diffusione dello sport di base in Italia. Della quale fui il primo presidente e tra i componenti il consiglio nazionale. Di cui condivisi politiche e decisioni compresa l’istituzione nel 2011 del “Premio Enzo Bearzot” riservato ogni anno al migliore allenatore italiano di calcio.

Non smisi mai di vivere a pieno la mia vita, basti pensare che tenni un blog in cui non disdegnavo di parlare di calcio quando già avevo superato la bella età di novant'anni.

Me ne andai per sempre il <a href="https://giri24.wordpress.com/2021/08/03/ultimo-saluto/" target="_blank" rel="noopener">30 luglio 2021</a>.
<h2>Bibliografia e sitografia</h2>
<ul>
 	<li>Antonio Buemi, Carlo Fontanelli, Roberto Quartarone, Alessandro Russo, Filippo Solarino, "<a href="http://tuttoilcatania.altervista.org/" target="_blank" rel="noopener">Tutto il Catania Minuto per Minuto</a>", Geo edizioni, 2011.</li>
 	<li>Antonio Buemi, Carlo Fontanelli, Roberto Quartarone, Alessandro Russo, Filippo Solarino, <b>"Il rosso, l'azzurro - Catania, novant'anni di una maglia"</b>, Geo edizioni, 2020.</li>
 	<li>Giuseppe Rizzo, <a href="https://giri24.wordpress.com/2014/03/28/i-miei-ricordi-del-club-calcio-catania/" target="_blank" rel="noopener">“I miei ricordi del Club Calcio Catania”</a>, Giriblog, 1 gennaio 2013, consultato il 12 ottobre 2021</li>
 	<li>Giuseppe Rizzo, <a href="https://giri24.wordpress.com/2011/01/01/ricordo-di-enzo-bearzot-3/“ target=" rel="noopener"> “Ricordo di Enzo Bearzot”</a>, 1 gennaio 2011, consultato il 7 ottobre 2021.</li>
</ul>
</br>

<em>La versione cartacea di "<strong>Rossazzurri Indimenticabili: i Presidenti del Catania</strong>" è disponibile su <a href="https://www.amazon.it/dp/B0BJYGHXZH" target="_blank" rel="noopener">Amazon</a>.
100 pagine a colori e 40 ritratti di Presidenti e dirigenti che hanno fatto la storia del Catania.</em>

<a href="https://www.amazon.it/dp/B0BJYGHXZH" target="_blank" rel="noopener"><img class="aligncenter wp-image-1415 size-large" src="/images/banners/ri1-horizontal.png" alt="Rosazzurri Indimenticabili, banner orizzontale" width="640" height="269" /></a>
