
---
date: 2025-12-20
linktitle: E allora Mastalli è il figlio di Meazza
title: E allora Mastalli è il figlio di Meazza
thumbnail: "/posts/emeroteca/1983_09_01_mastalli/1983_09_01_mastalli.jpg"
categories: [ "Emeroteca"]
tags: ["Serie A", "Serie B", "Serie C1", "Club Calcio Catania", "I Siciliani"]
sidebar: right
---
 <em>Da "I Siciliani", Anno I, N. 8, Settembre 1983</em>.
<br>
Tra tutti i rossazzurri è sembrato, nelle partite fin qui giocate, quello di gran lunga più in forma. Il suo fisico raccolto e la sua muscolatura agile e scattante gli consentono di raggiungere la forma con più facilità degli altri. Ennio Mastalli subito dopo la conclusione degli spareggi che portarono il Catania in A fu ceduto all’Avellino che ne aveva comprato la metà del cartellino dal Varese. Catania sportiva si ribellò. Un fatto probabilmente senza precedenti nella storia del calcio catanese. Migliaia di tifosi alla notizia della partenza di Mastalli, si riversarono per le strade, con bandieroni e cartelli, chiedendo l’immediato ritorno del giocatore in rossazzurro. Fu una protesta massiccia e civile. Massimino e Di Marzio non poterono ignorarla. 
<!--more-->
Mastalli restò al Catania scatenando stavolta le proteste dell’Avellino, inutili tuttavia dinanzi all’atteggiamento dello stesso giocatore che ribadì commosso (il calcio è anche una forma di teatro) il suo inviolabile amore per il Catania.<br>
Fatto ancor più strano è che Mastalli, nonostante siano arrivati i due brasiliani, è rimasto il vero beniamino di tutti i tifosi. Luvanor e Pedrinho, se saranno formidabili fuoriclasse come tutti sperano, potranno eguagliare la sua popolarità ma non offuscarla. A ragione infatti, Ennio è considerato il terzo brasiliano della squadra. Taluno dice: se Luvanor è l’erede di Zico, Mastalli è il figlio di Meazza. I suoi scatti, le sue serpentine, i suoi preziosismi, i suoi tocchi magici e le sue stoccate a rete hanno letteralmente conquistato il cuore della folla catanese. Mastalli, in coppia con Luvanor, dovrebbe costituire una coppia di mezze ali tra le più forti del campionato italiano. Una fonte di gioco quasi inesauribile. Ogni squadra dovrà dedicarsi, per forza di cose a fermare bene o Mastalli o Luvanor lasciando di conseguenza sempre uno in grado di avere più spazio a disposizione. Insomma Catania sogna ad occhi aperti. <br>
Attenzione però. Per far sì che Mastalli, in coppia con Luvanor, riesca ad offrire spettacolo e gran gioco è necessario che alle spalle ci sia sempre una copertura adeguata. Con due mezze ali, infatti, più propense al gioco d’attacco che a quello di copertura, è necessario un assetto tattico che non sbilanci il centro campo agli avversari e lasci allo sbaraglio il reparto difensivo. Cos’altro si può dire di Mastalli? Ha condotto per mano il Catania in A. Adesso lo aspetta un compito più difficile: aiutarlo e non precipitare indietro. Ma questo non crediamo che sia solo compito e pensiero di Mastalli.
<br>
Fabio Tracuzzi
<br>
